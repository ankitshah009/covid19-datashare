<doc docid='dotw_1' lang='hun' source='https://drive.google.com/drive/folders/193qQN9l04Dvf0N9L5zeWTiXK_DRbrAxg' type='parallel' original_language='eng' translation_mode='manual'>
<p>
Koronavírus (Covid19) Tájékoztató
Magyar/Hungarian
</p>
<p>
A COVID-19 egy új betegség, ami a tüdőt és a légutakat támadja meg. Ennek egy új vírus, a Koronavírus az okozója.
Mindenkinek otthon kell maradnia annak érdekében, hogy megállítsuk a koronavírus terjedését.
Ez minden korosztályra vonatkozik, még akkor is, ha Ön tünetmentes és egyéb egészségügyi megbetegedése sincs.
Mikor hagyhatja el az otthonát?
• alapvető szükségletek vásárlása céljából – csak abban az esetben, ha tényleg szüksége van rá;
• napi egyszeri testedzés céljából – mint például a futás, sétálás, biciklizés egyedül, vagy azokkal az emberekkel, akikkel együtt él;
• egészségügyi szükségletek esetén - például ha gyógyszertárba kell mennie, vagy segítségre szoruló személyek számára szállít létfontosságú eszközöket;
• munkába és munkából való utazás céljából – de csak feltétlenül szükséges esetekben;
</p>
<p>
Ha Önnek
• magas láza van – forró a mellkasa vagy a háta
• vagy újonnan, folyamatosan köhög – azaz most kezdett ismétlődően köhögni, akkor otthon kell maradnia és követnie kell azokat az elszigetelésre vonatkozó iránymutatásokat, amelyek azon háztartásokra vonatkoznak, ahol esetleges koronafertőzöttek tartózkodnak;
Kettőnél több ember gyülekezése – a vallási gyülekezeteket beleértve, de a temetéseket nem – tilos. Fontos, hogy kövesse az útmutatásban foglaltakat, ellenkező esetben 30-1000 font értékben büntethetik meg.
A rendőrség, a bevándorlási tisztviselők és a hadsereg is szerepet kaphat a közegészségügyi intézkedések végrehajtásában, valamint az élelmiszerek és egyéb létfontosságú cikkek szétosztásában a rászorulók számára.
A koronavírus miatt a bevándorlási óvadékkal kapcsolatos jelentési kötelezettséget ideiglenesen felfüggesztik. SMS üzenetben kapnak majd tájékoztatást a következő jelentési dátum részleteiről. További információkat a menekültügyi rendszer változásaival kapcsolatosan itt olvashat: https://www.refugeecouncil.org.uk/latest/news/changes-to-home-office-asylum-resettlement-policy-and-practice-in-response-to-covid-19/
</p>
<p>
Kikre veszélyes a koronavírus?
A koronavírus bárkit súlyosan megbetegíthet, azonban néhány ember nagyobb kockázatnak van kitéve.
Ilyen például aki:
• szervátültetésen esett át;
• bizonyos típusú rákkezelésben részesül;
• vér- vagy csontvelő rákban szenved, például leukémia;
• súlyos tüdőbetegsége van, például cisztás fibrózis vagy súlyos asztma;
• olyan állapotban van, amelyben sokkal nagyobb valószínűséggel kaphat el fertőzéseket;
• olyan gyógyszereket szed, amelyek gyengítik az immunrendszert;
• aki terhes és súlyos szívbetegségben szenved,
</p>
<p>
Ha úgy gondolja, hogy valamelyik magas kockázatú kategóriába tartozik, és 2020. március 29-ig még nem kapott levelet az egészségügyi gondozó csoportjától és a háziorvosa sem vette fel Önnel a kapcsolatot, akkor az aggályaival keresse fel a háziorvosát, vagy a kórházi orvosát. Ha Önnek nincs háziorvosa vegye fel a kapcsolatot a DOTW UK-val a 0808 1647 686 ingyenesen hívható számon, vagy a clinic@doctorsoftheworld.org.uk e-mail címen.
</p>
<p>
Hogyan védekezzen, ha magas kockázatnak van kitéve?
Ha nagy a kockázata annak, hogy a koronavírus miatt súlyosan megbetegszik, akkor különös intézkedéseket kell tennie annak érdekében, hogy elkerülje a betegséget:
Ezek az alábbiakat foglalják magukba:
• Ne hagyja el az otthonát – ne menjen ki vásárolni, gyógyszereket beszerezni, vagy testmozgást végezni;
• amennyiben lehetséges, maradjon legalább 2 méter (3 lépés) távolságra az emberektől az otthonában is;
Kérje meg a barátait, családját, vagy szomszédait hogy vásároljanak be Ön helyett, vagy menjenek el a gyógyszereiért és hagyják a termékeket az ajtó előtt.
Ha segítségre van szüksége az alapvető élelmiszerek beszerzésében, akkor regisztrálhat koronavírus támogatásra.
Nyomatékosan arra kérjük, hogy mindig maradjon otthon és kerülje a személyes kapcsolatot az orvosi levél kézhezvételét követően legalább 12 hétig.
Olvassa el a teljes tájékoztatást hogyan védje magát ha magas koronavírus kockázatnak van kitéve a GOV.UK oldalon.
</p>
<p>
Elszigetelésre vonatkozó iránymutatások azon háztartások számára, ahol lehetséges hogy koronavírus-fertőzöttek tartózkodnak:
</p>
<p>
Ne menjen munkába, iskolába, orvoshoz, gyógyszertárba vagy kórházba.
</p>
<p>
Használjon külön mosdót, vagy tisztítsa használat után.
</p>
<p>
Kerülje más emberrel a közeli kapcsolatot.
</p>
<p>
Szállítassa házhoz az élelmiszert és a gyógyszert.
</p>
<p>
Ne fogadjon vendéget.
</p>
<p>
Ha lehet, egyedül aludjon.
</p>
<p>
Rendszeresen mosson kezet.
</p>
<p>
Igyon sok vizet.
</p>
<p>
A tünetek kezelésére szedjen paracetamolt.
</p>
<p>
További tájékoztatásért az alábbi linken találhat: https://www.gov.uk/government/publications/covid-19-stay-at-home-guidance
Meddig kell az elszigetelésre vonatkozó iránymutatásokat követnem?
• Akinek koronavírus okozta tünetei vannak, annak legalább 7 napig otthon kell maradnia, másoktól elszigetelve.
• Ha másokkal él egy háztartásban, akkor nekik legalább 14 napig kell otthon maradniuk, másoktól elszigetelve, hogy ne terjesszék a fertőzést a házon kívül.
• Ha valaki más a háztartásból szintén koronavírus jellegű tüneteket mutat, akkor a tünetek megjelenésétől számítva nekik is további 7 napig otthon kell maradniuk, elszigetelve másoktól. Akkor is, ha ez azt jelenti, hogy 14 napnál tovább kell otthon maradniuk.
• Ha valaki a háztartásból 70 éves vagy idősebb, krónikus betegsége van, terhes vagy gyenge az ellenálló képessége, az lehetőleg máshol töltse a 14 napot.
• Ha mindenképpen együtt kell otthon maradni, próbáljanak, egymástól a lehető legtávolabb tartózkodni.
Mikor hívjam az NHS 111-et?
• Ha olyan betegnek érzi magát, hogy nem tudja a szokásos tevékenységeit folytatni, például TV-t nézni, telefonját használni, olvasni vagy felkelni.
• Ha úgy érzi nem tudja tovább elviselni a tüneteket otthon
• Ha állapota rosszabbodik
• Ha tünetei 7 napon túl sem javulnak
</p>
<p>
Hogyan lépjek kapcsolatba az NHS 111-gyel?
Használhatja az internetes kapcsolatot további tájékozódásra: NHS 111 online coronavirus service. Ha nincs internetes hozzáférhetősége, akkor hívja az 111-et (ez ingyenes szám). Kérhet anyanyelvi tolmácsot.
Számít-e a bevándorlási helyzetem?
A koronavírussal kapcsolatos mindennemű NHS ellátás mindenkinek ingyenes a bevándorlási helyzetétől függetlenül az Egyesült Királyságban. Ebbe a koronavírus kezelése és a vizsgálata is beletartozik, akkor is, ha az eredmény negatív. Az NHS kórházak nem ellenőrzik azon személyek bevándorlási helyzetét, aki koronavírus tesztelésben, vagy kezelésben részesülnek.
Hogyan tudom lassítani a Koronavírus terjedését?
• Gyakran mosson kezet szappannal, alkalmanként legalább 20 másodpercig.
• Tartsa be az otthon-maradási tanácsot.
Ez a tájékoztatás az NHS egészségügyi tájékoztatásán alapszik és mindenkire vonatkozik az országban, függetlenül attól, hogy eredetileg melyik országból származik. További tájékoztatás itt található:
• NHS Guidance: https://www.nhs.uk/conditions/coronavirus-covid-19/
• WHO guidance: https://www.who.int/news-room/q-a-detail/q-a-coronaviruses
</p>
<p>
Version 3 [24.03.2020]
</p>
<p>
Translated by:
</p>
</doc>