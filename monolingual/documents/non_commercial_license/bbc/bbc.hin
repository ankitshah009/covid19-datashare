<doc docid='bbc_science-51989930' lang='hin' type='mono' source_url='https://www.bbc.co.uk/hindi/science-51989930' term='COVID'>
कोरोना वायरस का आपकी सेक्स लाइफ़ पर क्या असर पड़ेगा?
जब दुनिया भर में सोशल डिस्टेंसिंग और सेल्फ़ आइसोलेशन की बात की जा रही है तो ये सवाल हमें हैरत में नहीं डालता कि सेक्स का क्या होगा?
जब दुनिया भर में सोशल डिस्टेंसिंग और सेल्फ़ आइसोलेशन की बात की जा रही है तो ये सवाल हमें हैरत में नहीं डालता कि सेक्स का क्या होगा?
कुछ लोग ये पूछ सकते हैं कि कोरोना वायरस की महामारी का यौन संबंधों पर क्या असर पड़ने वाला है.
वैज्ञानिकों का ये कहना है कि अभी तक इस बात के कोई प्रमाण नहीं मिले हैं कि कोरोना वायरस से होने वाली बीमारी Covid-19 का संक्रमण यौन संबंधों के जरिए भी हो सकता है. लेकिन हम ये पहले से जानते हैं कि सांस लेने की तकलीफ़ का संक्रमण किसी करीबी या संक्रमित व्यक्ति के सीधे संपर्क में आने से हो सकता है.
यूनिवर्सिटी ऑफ़ ईस्ट एंगलिया में मेडिसीन विभाग के एक्सपर्ट प्रोफ़ेसर पॉल हंटर ने ये समझाने की कोशिश की है कि यौन संबंधों को लेकर ब्रिटिश सरकार की तरफ़ से जारी की गई ताज़ा एडवाइजरी का क्या मतलब है.
प्रोफ़ेसर पॉल हंटर कहते हैं, "अगर आपको या आपके पार्टनर में कोरोना वायरस के संक्रमण का कोई लक्षण नहीं है तो सेक्स से बचने की आपके पास कोई वजह नहीं है. लेकिन अगर किसी की तबियत ख़राब है या फिर आप दोनों में से कोई एक जोखिम की स्थिति में है तो शायद सबसे बेहतर यही है कि इससे और किसी और तरह की नज़दीकी से दूर रहा जाए."
प्रोफ़ेसर हंटर और दूसरे विशेषज्ञ इस बात को लेकर सहमत हैं कि फिलहाल हर किसी को घर में मौजूद अपने नियमित पार्टनर के अलावा किसी और से यौन संबंध बनाने से बचना चाहिए.
न्यूयॉर्क के पब्लिक हेल्थ डिपार्टमेंट के अधिकारियों ने यौन गतिविधियों को लेकर नई गाइडलाइंस जारी की हैं जिनमें साफ़ शब्दों में ये सलाह दी गई है कि क्या सुरक्षित है और क्या सुरक्षित नहीं है.
हम सभी को दूसरे लोगों के साथ ग़ैरज़रूरी संपर्क बनाने से बचना चाहिए, दूरी बनाए रखनी चाहिए ताकि इसके संक्रमण को फैलने से रोका जाए. हम जानते हैं कि चुंबन से कोरोना वायरस आसानी से फैल सकता है.
इसलिए अगर आप सिंगल हैं तो बेहतर यही है कि कुछ समय के लिए डेटिंग करने से बचें. हां, अगर आप सुरक्षित फासला रखते हुए ऐसा करना चाहते हैं तो कर सकते हैं.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51824138' lang='hin' type='mono' source_url='https://www.bbc.co.uk/hindi/india-51824138' term='COVID'>
कोरोना वायरस: भारत में अब तक कितने मामले?
केंद्रीय स्वास्थ्य मंत्रालय ने भारत में कोरोना वायरस के संक्रमण को ध्यान में रखते हुए मंगलवार को एक एडवाइज़री जारी की जिसमें कहा गया है कि किसी भी देश से यात्रा करके भारत आये यात्री अपने स्तर पर अपनी जाँच करें और भारत सरकार द्वारा जारी की गई ज़रूरी हिदायतों पर ग़ौर करें.
केंद्रीय स्वास्थ्य मंत्रालय ने भारत में कोरोना वायरस के संक्रमण को ध्यान में रखते हुए मंगलवार को एक एडवाइज़री जारी की जिसमें कहा गया है कि किसी भी देश से यात्रा करके भारत आये यात्री अपने स्तर पर अपनी जाँच करें और भारत सरकार द्वारा जारी की गई ज़रूरी हिदायतों पर ग़ौर करें.
इस संबंध में केंद्रीय स्वास्थ्य मंत्रालय के स्पेशल सेक्रेट्री संजीव कुमार ने एक रिव्यू बैठक भी बुलाई.
इस बैठक के बाद प्रेस से बात करते हुए उन्होंने कहा,"जो लोग चीन, हांगकांग, दक्षिण कोरिया, जापान, इटली, थाइलैंड, सिंगापुर, मलेशिया, ईरान, फ़्रांस, स्पेन या जर्मनी की यात्री करके लौटे हैं, वे ख़ुद ही 14 दिनों के लिए अपने आप को अलग-थलग कर लें."
केंद्रीय स्वास्थ्य मंत्रालय के अनुसार अब तक भारत में कोरोना के 50 मामलों की आधिकारिक पुष्टि की जा चुकी है और 1400 से ज़्यादा लोगों को निगरानी में रखा गया है.
दुनिया के 117 देशों में अब तक कोरोना वायरस के मामले दर्ज किये जा चुके हैं. कोरोना से संक्रमित लोगों की संख्या अब 1 लाख 16 हज़ार से अधिक हो गई है. वहीं COVID-19 से मरने वालों की संख्या अब चार हज़ार से अधिक हो गई है. हालांकि 64 हज़ार से ज़्यादा लोग इस संक्रमण के बाद ठीक भी हुए हैं.
समाचार एजेंसी एएनआई के अनुसार चंडीगढ़ के पीजीआई अस्पताल में जिन 2 लोगों को कोरोना वायरस से संक्रमित होने के शक़ में एडमिट किया गया था, उन दोनों के टेस्ट नेगेटिव पाये गए हैं. हालांकि दुबई से लौटे एक अन्य शख़्स को सीने में दर्द की तकलीफ़ होने के बाद कोरोना के संदिग्ध के तौर पर भर्ती कर लिया गया है.
कुमार ने कहा कि 'जिन दफ़्तरों में काम करने वाले लोग विदेश यात्रा करके लौटे हैं, उन सभी कंपनियों से भारत सरकार अनुरोध करती है कि वो अपने मुलाज़िमों को घर से काम करने की सुविधा दें.'
उन्होंने बताया, "कोरोना वायरस अब सौ से अधिक देशों में फैल चुका है. इसे देखते हुए हम फ़्रांस, स्पेन और जर्मनी के नागरिकों के वीज़ा भी रद्द कर रहे हैं. इन देशों के यात्री 11 मार्च के बाद भारत में दाख़िल नहीं हो सकेंगे."
दिल्ली दंगों के दौरान एक पुलिसकर्मी पर तमंचा तानने वाले शाहरुख की पुलिस हिरासत को अदालत ने एक बार बढ़ा दिया है.
समाचार एजेंसी एएनआई के अनुसार दिल्ली के कड़कड़डूमा कोर्ट ने मंगलवार को शाहरुख की न्यायिक हिरासत 14 दिनों के लिए बढ़ा दी है.
तीन दिन की न्यायिक हिरासत समाप्त होने के बाद मंगलवार को शाहरुख को कोर्ट में पेश किया गया था.
शाहरुख 24 फ़रवरी को उत्तर-पूर्वी दिल्ली के जाफ़राबाद इलाक़े में हुई हिंसा के बीच हेड कॉन्स्टेबल दीपक दहिया पर रिवाल्वर ताने हुए दिखाई दिये थे और दिल्ली पुलिस के अनुसार 3 मार्च को उन्हें पश्चिमी उत्तर प्रदेश के शामली से गिरफ़्तार किया गया था.
पुलिस का दावा है कि जिस हथियार से शाहरुख ने हवाई फ़ायर किये थे, वो भी क्राइम ब्रांच की टीम बरामद कर चुकी है.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51954347' lang='hin' type='mono' source_url='https://www.bbc.co.uk/hindi/india-51954347' term='COVID'>
कोरोना वायरस: भारत का कौन-सा शहर पूरी तरह हुआ बंद?
उत्तरी कर्नाटक का शहर कलबुर्गी भारत का ऐसा पहला शहर बन गया है जो कोरोना वायरस के कारण पूरी तरह बंद कर दिया गया है.
उत्तरी कर्नाटक का शहर कलबुर्गी भारत का ऐसा पहला शहर बन गया है जो कोरोना वायरस के कारण पूरी तरह बंद कर दिया गया है.
Covid-19 बीमारी के कारण देश के पहले मरीज़ की मौत इसी शहर में हुई थी. मृत व्यक्ति हाल में सऊदी अरब से लौटे थे. सरकार ने उनके संपर्क में आए दो सौ से अधिक लोगों का पता लगाया है.
76 वर्षीय शख़्स सऊदी अरब से धार्मिक यात्रा के बाद भारत लौटे थे. तबीयत बिगड़ने के बाद उन्हें पहले कलबुर्गी में अपने घर पर और फिर हैदराबाद के एक अस्पताल में भर्ती कराया गया था. उन्हें कलबुर्गी में अस्तपाल में भर्ती कराने के लिए लाया जा रहा था लेकिन रास्ते में ही उनकी मौत हो गई.
उनकी मौत के दो दिन के बाद उनकी जांच की रिपोर्ट सामने आई जिसमें उनके कोरोना वायरस संक्रमित होने की पुष्टि हुई.
इसके बाद से पूरे शहर को एक तरह से बंद कर दिया गया है.
राज्यसभा के पूर्व सदस्य 82 वर्षीय केबी शनप्पा ने बीबीसी हिंदी से कहा, "मैंने अपनी पूरी ज़िंदगी में कलबुर्गी को ऐसे पहले कभी नहीं देखा. यह बेहद सुनसान है और ऐसा लग रहा है कि जैसे कर्फ़्यू लगाया गया हो."
पूर्व पत्रकार और शहर के एक विश्वविद्यालय में पढ़ाने वाले टीवी शिवानंदन कहते हैं, "सरकारी दफ़्तर बंद हैं केवल नगर निगम की कुछ ज़रूरी सेवाएं जारी हैं. दुकानें और व्यावसायिक प्रतिष्ठान बंद हैं, शराब की खुदरा बिक्री बंद है और यहां तक की कुछ प्रसिद्ध चाय की दुकानें भी बंद हैं. लेकिन किराने की दुकानें खुली हैं."
हाल ही में Covid-19 के पहले पीड़ित का इलाज कर रहे डॉक्टर का भी कोरोना वायरस टेस्ट किया गया जो पॉज़िटिव पाया गया है. वहीं, पीड़ित की बेटी भी टेस्ट में पॉज़िटिव पाई गई है.
कलबुर्गी के डिप्टी कमिश्नर शरत बी का कहना है कि चार और सैंपल्स के रिज़ल्ट आना अभी बाकी हैं.
शरत बी का कहना है कि शहर और ज़िले में सार्वजनिक और निजी परिवहन सेवाओं को सीमित कर दिया गया है जबकि पहले ही सार्वजनिक और निजी दफ़्तरों को बंद करने का आदेश दे दिया गया था.
पहले पीड़ित व्यक्ति के संपर्क में आए शुरुआती 71 लोगों और फिर बाद में संपर्क में आए 243 लोगों के बारे में पता लगाए जाने के बाद लॉकडाउन का फ़ैसला लिया गया था. इसके लिए शहर और ज़िले में सार्वजनिक घोषणा की गई जिसके लिए मस्जिदों का भी इस्तेमाल किया गया.
नाम न बताने की शर्त पर एक अधिकारी ने बताया, "उनके वापस आने के बाद कौन-कौन उनसे मिला इसका पता हम नहीं लगा सकते थे तो हमने सभी मस्जिदों से इसका ऐलान कराया."
डिप्टी कमिश्नर शरत बी कहते हैं, "516 लोगों को निगरानी में उन्हीं के घर में रखा गया है."
इन 516 लोगों में से 202 वो लोग हैं जो हाल ही में विदेश से लौटे हैं.
कोरोना वायरस के कारण महाराष्ट्र के नासिक और नागपुर में धारा 144 लागू कर दी गई है लेकिन कलबुर्गी में ऐसा कुछ नहीं किया गया है.
हालांकि, डिप्टी कमिश्नर शरत कुछ विस्तार से बताए बिना कहते हैं कि पूरी तरह से कड़ी नीति अपनाई गई है.
स्वास्थ्य एवं परिवार कल्याण विभाग के अतिरिक्त मुख्य सचिव जावेद अख़्तर बीबीसी हिंदी से कहते हैं, "शटडाउन का फ़ैसला ज़िला प्रशासन का है. यह Covid-19 को बढ़ने से रोकने के लिए उठाया गया है."
वहीं विधायक और पूर्व मंत्री प्रियांक खड़गे कहते हैं कि इस तरह की कठोर नीति अपनाना ज़रूरी है.
कोरोना वायरस को बढ़ने से रोकने के लिए डिप्टी कमिश्नर ने विभिन्न समुदायों के नेताओं से सहयोग के लिए मुलाक़ात की है.
उत्तरी कर्नाटक के एक अन्य वरिष्ठ अधिकारी ने कहा, "किसी भी नियम का हवाला देना ज़रूरी नहीं है. अगर आप स्थानीय लोगों से बात करेंगे और हर इलाक़े में घोषणाएं करेंगे तो अफ़वाहों की बजाय सकारात्मक संदेश भी दिया जा सकता है. इस बार कलबुर्गी के लोगों को मामले की गंभीरता समझते हुए ख़ुद को घरों में बंद कर लिया है."
वहीं, शिवनंदन कहते हैं, "1993 में दंगों के बाद से यह शहर कभी भी बंद नहीं हुआ. कर्फ़्यू लगाए बिना इस समय कलबुर्गी में कर्फ़्यू जैसी स्थिति है."
नाम ज़ाहिर न करने की शर्त पर स्वास्थ्य विभाग के एक कर्मचारी ने कहा, "यह बंद बेहद ज़रूरी कदम है. हमें इस वायरस को समुदाय में बढ़ने से रोकने की ज़रूरत है. वरना हम Covid-19 के तीसरे स्टेज में पहुंच जाएंगे."
इसी सप्ताह इंडियन काउंसिल ऑफ़ मेडिकल रिसर्च (आईसीएमआर) ने कहा था कि है भारत इस समय Covid-19 के दूसरे स्टेज पर है.
इसका मतलब है कि इस समय केवल विदेशों से आने वाले लोगों में यह संक्रमण पाया गया है जबकि उनके संपर्क में पहले आए लोगों (प्राइमरी कॉन्टेक्ट्स) को अलग-थलग किया गया है और सेकंडरी कॉन्टेक्टस को 14 दिनों तक घरों में रहने को कहा गया है.
तीसरा स्टेज वो होता है जब यह वायरस स्थानीय समुदाय में फैलने लगता है.
एक और कर्मचारी ने नाम न बताने की शर्त पर कहा कि कलबुर्गी में यह शटडाउन ज़रूरी था, क्योंकि आगे के संकेत बेहद ख़तरनाक हैं.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51969767' lang='hin' type='mono' source_url='https://www.bbc.co.uk/hindi/india-51969767' term='COVID'>
कोरोना: डॉक्टर को बुख़ार, 4 अस्पतालों ने नहीं किया भर्ती - प्रेस रिव्यू
महाराष्ट्र के जलगांव में तेज़ बुख़ार और सांस लेने संबंधी समस्या के कारण एक डॉक्टर को चार प्राइवेट अस्पतालों ने भर्ती करने से पहले उनसे स्पष्टीकरण मांगा कि मरीज़ कोरोना वायरस से संक्रमित नहीं है.
महाराष्ट्र के जलगांव में तेज़ बुख़ार और सांस लेने संबंधी समस्या के कारण एक डॉक्टर को चार प्राइवेट अस्पतालों ने भर्ती करने से पहले उनसे स्पष्टीकरण मांगा कि मरीज़ कोरोना वायरस से संक्रमित नहीं है.
इंडियन एक्सप्रेस अख़बार के अनुसार, डॉक्टर को बाद में जलगांव के सरकारी मेडिकल कॉलेज में भर्ती किया गया. लेकिन इस पूरी प्रक्रिया में देरी होने के कारण डॉक्टर की तबीयत अधिक बिगड़ गई थी और उन्हें फिलहाल वेंटिलेटर पर रखा गया है.
ज़िले के स्वास्थ्य अधिकारियों का कहना है कि Covid-19 को लेकर बेचैनी और कम जानकारी के कारण निजी अस्पतालों और डॉक्टरों में डर है जिसकी वजह से वो कोरोना वायरस जैसे लक्षण होने पर मरीज़ों को वापस भेज दे रहे हैं.
बीमार डॉक्टर न तो विदेश गए थे और न ही ऐसी कोई जानकारी है कि वो किसी Covid-19 से पीड़ित मरीज़ से मिले थे.
डॉक्टर पिछले सप्ताह ही कोल्हापुर से अपने गृह नगर भुसावल आए थे. बुधवार की रात उन्हें तेज़ बुखार आया और सांस लेने में समस्या हुई. पूरी रात उनका परिवार उन्हें अस्पताल में भर्ती कराने के लिए जद्दोजहद करता रहा.
ज़िला अस्पताल के डीन का कहना है कि इलाज में देरी के कारण डॉक्टर की हालत ज़्यादा बिगड़ गई.
राज्यसभा सदस्य के रूप में शपथ लेने के बाद सुप्रीम कोर्ट के पूर्व मुख्य न्यायाधीश जस्टिस रंजन गोगोई ने गुरुवार को कहा कि न्यायिक स्वतंत्रता ख़तरे में है क्योंकि न्यायपालिका पर एक 'लॉबी' का क़ब्ज़ा है.
टाइम्स ऑफ़ इंडिया अख़बार के अनुसार, शपथ लेने के बाद अख़बार से बात करते हुए जस्टिस गोगोई ने कहा कि न्यायपालिका की स्वतंत्रता का मतलब आधे दर्जन लोगों के इस पर क़ब्ज़े को तोड़ना है.
उन्होंने कहा, "जब तक इस क़ब्ज़े को नहीं तोड़ा जाएगा तब तक न्यायपालिका स्वतंत्र नहीं हो सकती. वो फ़िरौती के लिए जजों पर नियंत्रण रखते हैं. अगर केस का फ़ैसला उनकी तरह नहीं होता है तो वो जज को हर तरह से बदनाम करने की कोशिश करते हैं. मुझे उन जजों का डर है जो यथास्थिति चाहते हैं, उनको पकड़ना नहीं चाहते और शांतिपूर्वक रिटायर होना चाहते हैं."
जस्टिस गोगोई ने उन आरोपों को ख़ारिज किया जिसको लेकर कहा गया था कि उन्हें अयोध्या जन्मभूमि विवाद और रफ़ाल विमान में फ़ैसला देने के बदले राज्यसभा में भेजा गया. उन्होंने कहा कि यह 'लॉबी' ने उन्हें बदनाम करने के लिए किया है क्योंकि वो उनकी अवहेलना करते थे.
कोरोना वायरस फैलने के डर के चलते रेलवे ने 51 श्रेणियों में किराए में दिए जाने वाली रियायत को निलंबित कर दिया है.
द हिंदू अख़बार के अनुसार, रेल मंत्रालय ने ग़ैर-ज़रूरी यात्राएं न की जाएं इसके लिए यह क़दम उठाया है. इसमें केवल छात्रों, विकलांगों और मरीज़ों को मिलने वाली ही छूट जारी रहेगी.
रेलवे ने कहा है कि 20 मार्च और उसके बाद से रियायती टिकट न ही जनरल और न ही कंप्यूटराज़्ड तरीक़े से बुक किए जा सकेंगे.
रेलवे फ़िलहाल 51 श्रेणियों में यात्रियों को रियायती टिकट देता है जिसमें वरिष्ठ नागरिक, खिलाड़ी, पत्रकार और बेरोज़गार युवा जैसी श्रेणियां शामिल हैं.
मध्य प्रदेश विधानसभा में शुक्रवार को विश्वास मत से पहले देर रात विधानसभा के स्पीकर एनपी प्रजापति ने 16 बाग़ी कांग्रेस विधायकों का इस्तीफ़ा मंज़ूर कर लिया.
हिंदुस्तान टाइम्स के अनुसार, अब विधानसभा की संख्या 206 हो गई है जिसके बाद बहुमत का आंकड़ा 104 हो गया है. सदन में बीजेपी के पास 107, कांग्रेस के पास 92, चार निर्दलीय, बसपा के दो और सपा का एक विधायक है.
स्पीकर पहले ही उन छह विधायकों का इस्तीफ़ा मंज़ूर कर चुके हैं जो कांग्रेस सरकार में मंत्री थे और पूर्व कांग्रेस नेता ज्योतिरादित्य सिंधिया के वफ़ादार समझे जाते थे.
ये भी पढ़ें:
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-52406333' lang='hin' type='mono' source_url='https://www.bbc.co.uk/hindi/india-52406333' term='COVID'>
कोरोना: मुज़फ़्फ़रपुर के बीजेपी सांसद ने किया पत्रकार पर केस, कुर्की के आदेश
कोरोना वायरस के कारण फैली महामारी से लड़ाई के लिए मुज़फ़्फ़रपुर के बीजेपी सांसद अजय निषाद ने अपनी सासंद निधि (MPLAD fund) से एक करोड़ रुपये जारी करने का ऐलान किया था.
कोरोना वायरस के कारण फैली महामारी से लड़ाई के लिए मुज़फ़्फ़रपुर के बीजेपी सांसद अजय निषाद ने अपनी सासंद निधि (MPLAD fund) से एक करोड़ रुपये जारी करने का ऐलान किया था.
यह ख़बर उतनी बड़ी नहीं थी क्योंकि निषाद जैसे ही कई अन्य नेताओं ने ठीक ऐसी ही घोषणाएं कर रखी है लेकिन जब मुज़फ़्फ़रपुर के ही एक स्थानीय पत्रकार ने अपने यूट्यूब न्यूज़ पोर्टल से इस पर दावा किया कि "सांसद महोदय ने एक करोड़ रुपये का ऐलान तो कर दिया, मगर उनकी सांसद निधि खाते में हैं केवल 54 लाख रुपये."
इसके बाद यह मामला तूल पकड़ने लगा और अब ताज़ा अपडेट यह है कि स्थानीय सांसद अजय निषाद ने ग़लत तथ्य प्रसारित करने और इससे उनकी छवि ख़राब करने को लेकर पत्रकार के ख़िलाफ़ एफ़आइआर दर्ज कराई है.
स्थानीय पत्रकार ने दावा किया कि जब उन्होंने यह ख़बर चलाई थी तब mplads.gov.in की साइट पर वही आंकड़े दिए गए थे जो ख़बर में दिखाई गई थी.
सांसद की शिकायत को नगर डीएसपी ने अपने सुपरविजन रिपोर्ट में आरोप को सही पाया और पुलिस अब पत्रकार की गिरफ़्तारी के लिए छापेमारी कर रही है, लेकिन वे फरार बताए गए हैं लिहाजा उनकी संपत्ति की कुर्की जब्ती पर विचार कर रही है.
बीजेपी सांसद अजय निषाद ने 27 मार्च 2020 को मुज़फ़्फ़रपुर के डीएम के नाम एक पत्र लिखा. जिसमें दर्ज है, "मैं अपने सांसद स्थानीय क्षेत्र विकास निधि से कोरोना वायरस (COVID-19) के रोकथाम एवं इलाज में प्रयुक्त होने वाले उपस्करों एवं सामग्रियों के लिए एक करोड़ रुपये की राशि विमुक्त करने की अनुशंसा करता हूं."
इसके बाद 29 मार्च 2020 को स्थानीय पत्रकार लोकेश पुष्कर ने अपने यूट्यूब पोर्टल 'बिहार दस्तक' पर रिपोर्ट प्रकाशित की. उस रिपोर्ट को पत्रकार ने अपने व्यक्तिगत सोशल मीडिया एकाउंट से भी शेयर किया.
29 मार्च की दोपहर एक बजे के क़रीब प्रकाशित इस रिपोर्ट का शीर्षक था, "मुज़फ़्फ़रपुर के सांसद अजय निषाद के विकास निधि खाते में मात्र 54 लाख रुपये, फिर कैसे की गई एक करोड़ रुपये की अनुशंसा?"
mplads.gov.in की वेबसाइट पर जारी आंकड़ों के स्क्रीनशॉट को वीडियो के जरिए दिखाते हुए वह रिपोर्ट तैयार की गई थी.
लेकिन उसी दिन शाम को सात बजकर तेरह मिनट पर पत्रकार के सोशल मीडिया टाइमलाइन से ख़बर का खंडन भी छाप दिया गया. पत्रकार ने लिखा "छानबीन में ज्ञात हुआ कि सांसद फंड से दिया गया एक करोड़ ही जनता को मिलेगा."
बीबीसी से बातचीत में पत्रकार लोकेश पुष्कर कहते हैं, "जब हमने रिपोर्ट तैयार की थी तब वेबसाइट पर सांसद के विकास निधि खाते में अनस्पेंट (जो खर्च नहीं हुआ) बैलेंस 54 लाख रुपये ही दिखा रहा था. बाद में वेबसाइट पर अपडेट हुआ तो उसके बाद बाकायदा खंडन भी प्रकाशित किया गया."
पत्रकार आगे बताते हैं, "हमने सवाल उठाया था और साथ में यह भी लिखा था कि सांसद महोदय को इसका स्पष्टीकरण देना चाहिए."
लोकेश पुष्कर के मुताबिक रिपोर्ट प्रकाशित करने से पहले भी उन्होंने और उनके संस्थान ने सांसद से संपर्क करने और जवाब लेने की बीसीयों बार कोशिश की थी. कॉल, मैसेज सब किया गया लेकिन सांसद की ओर से कोई जवाब नहीं दिया गया."
भारत सरकार के सांख्यिकी एवं योजना क्रियान्वयन मंत्रालय की ओर से चलाए जा रहे mplads फंड की वेबसाइट पर जो ताज़ा आंकड़े हैं, उनके अनुसार सांसद अजय निषाद का अनस्पेंट बैलेंस 3.04 करोड़ रुपये है.
आंकड़े बताते हैं कि सांसद अजय निषाद के एमपीलैड फंड के प्रत्येक वर्ष की पांच करोड़ पूरी राशि दो इंस्टॉलमेंट में जारी की जा चुकी है.
26 मार्च 2020 को दूसरे इंस्टॉलमेंट में ढाई करोड़ रुपये की राशि जारी हुई है, जिससे उनका अनस्पेंट बैलेंस 3.04 करोड़ रुपये हो गया है. इस हिसाब से दूसरा इंस्टॉलमेंट जारी होने के पहले तक उनका अनस्पेंट बैलेंस 54 लाख रुपये ही था.
देखा जाए तो अजय निषाद के एमपीलैड फंड रिलीज़ के रिकॉर्ड के हिसाब से 29 मार्च को प्रकाशित इसको लेकर वह रिपोर्ट ग़लत थी.
आखिर ग़लती कहां हुई? हमने बात की एमपीलैड फंड को लेकर रिसर्च और पॉलिसी से जुड़े अभिषेक रंजन से जो इसके पहले अरुणाचल प्रदेश के पूर्व सांसद निनौंग एरिंग और राज्यसभा के सांसद दिलीप कुमार टिर्की के साथ काम कर चुके हैं.
अभिषेक कहते हैं, "मेरी समझ से यह पूरा मामला वेबसाइट पर अपडेट होने में देर की वजह से बना है. जैसा कि रिपोर्ट एमपीलैड की वेबसाइट के स्क्रीनशॉट और उसके आंकड़ों के आधार पर तैयार किया गया था और वह 29 मार्च को प्रकाशित हुआ था. जबकि 26 मार्च को ही निषाद के विकास निधि खाते में दूसरी इंस्टॉलमेंट की राशि जारी होने की बात अब दर्ज़ है. इसलिए बहुत संभव है कि दूसरा इंस्टॉलमेंट जारी होने के दो-तीनों बाद वह वेबसाइट पर अपडेट हुआ हो लेकिन रिपोर्ट उसके पहले प्रकाशित हो गई."
अभिषेक आगे कहते हैं, "लेकिन इस मामले को इतना तूल नहीं देना चाहिए क्योंकि यह टेक्निकल गड़बड़ियों के कारण हुआ है. हमारे अनुभव में ऐसा अकसर होता है. दरअसल हम भी जब काम कर रहे थे तो वेबसाइट के इस डैशबोर्ड से कई शिकायतें थीं."
जैसा कि एमपीलैड के लिए काम कर चुके अभिषेक रंजन बताते हैं, यह सारा मामला केवल वेबसाइट पर अपडेट नहीं होने का है जो कि सिस्टम की तकनीकी खामी के कारण हो सकता है. और बाद में ख़बर चलाने वाले पत्रकार ने खंडन भी चलाया और माफ़ी भी मांगी.
लेकिन, फिर भी सांसद ने पत्रकार के ख़िलाफ़ मुक़दमा क्यों कर दिया?
बीबीसी ने सांसद अजय निषाद से भी बात की. वे कहते हैं, "आरोपी पत्रकार मेरे ख़िलाफ़ पिछले पांच सालों से लगातार ग़लत और फर्जी सूचनाएं और जानकारियों का प्रचार सोशल मीडिया और दूसरे माध्यमों से कर रहा था. लेकिन फिर भी मैंने उसके ख़िलाफ़ कुछ नहीं किया. मगर ऐसे वक्त में जब सारी दुनिया एक महामारी से लड़ रही थी, वह इस तरह की ख़बरें फ़ैलाकर बतौर जन प्रतनिधि मेरी छवि ख़राब करने और मुझे बदनाम की कोशिश कर रहा था. मुझे लगा कि अब उनके ख़िलाफ़ शिकायत करनी चाहिए, इसलिए मैंने मुक़दमा दर्ज़ कराया है. अब आगे जो करना होगा वो पुलिस करेगी."
बिहार के सभी सांसदों के एमपीलैड फंड के रिलीज स्टेटमेंट देखने पर पता चलता है कि बीते वित्तीय वर्ष (2019-2020) में चालीस में से केवल तीन सांसदों के नाम पर दूसरा इंस्टॉलमेंट जारी किया गया. इनमें समस्तीपुर से सांसद प्रिंस राज, बांका के सांसद गिरधारी यादव और मुज़फ़्फ़रपुर के सांसद अजय निषाद का नाम है.
लेकिन इस लिस्ट में हैरान देने वाली बात ये है कि केवल दो सांसदों के नाम पर ही मार्च 2020 दूसरा इस्टॉलमेंट रिलीज होने का रिकॉर्ड है. प्रिंस राज को 23 मार्च को जबकि अजय निषाद को 26 मार्च को.
अजय निषाद इस पर कहते हैं, "ये सवाल तो आप बाकी लोगों से पूछिए कि उन्होंने अपने विकास निधि का सारा पैसा क्यों नहीं खर्च किया या फिर रिलीज़ ही कराया! मेरा अभी तक का खर्च 1.97 करोड़ रुपये था. जबकि प्रधानमंत्री जी के आग्रह पर मैंने एक करोड़ रुपये कोरोना के ख़िलाफ़ लड़ाई के लिए दिए थे. इसलिए 31 मार्च के पहले वित्तीय साल समाप्त होने से पहले ही मैंने अपना दूसरा इंस्टॉलमेंट रिलीज करा लिया."
मुज़फ़्फ़रपुर के नगर थाने में दर्ज़ इस मामले की पड़ताल का सुपरिवजन करने वाले टाउन डीएसपी ने बीबीसी को बताया, "पत्रकार के ख़िलाफ़ आरोप सही पाए गए हैं. इसके पहले भी कई मौकों पर पत्रकार ने सांसद को लेकर आपत्तिजनक टिप्पणियां की हैं. और जहां तक बात केवल इस आरोप की बात है तो रिकॉर्ड्स के आधार पर पत्रकार की वो वीडियो रिपोर्ट तथ्यात्मक रूप से त्रुटिपूर्ण और भ्रामक थी. इसलिए मैंने अपनी रिपोर्ट में आरोपों को सत्य पाते हुए नगर थाने की पुलिस को कार्रवाई करने की अनुशंसा की है."
कार्रवाई को लेकर मुज़फ़्फ़रपुर के टाउन थाना के ओम प्रकाश कहते हैं, "आरोपी पत्रकार को पकड़ने के लिए लगातार छापेमारी की जा रही है. लेकिन वे फरार हैं. ऐसे हालत में हमारे पास एक ही विकल्प बच जाता है कि हम उनकी कुर्की जब्त करें. पुलिस इस पर विचार कर रही है."
सवाल आखिर में रह ही जाता है कि क्या वेबसाइट पर समय से अपडेट नहीं हो पाने के मामूली से कारण वाला यह मसला इतना गंभीर है!
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51747347' lang='hin' type='mono' source_url='https://www.bbc.co.uk/hindi/india-51747347' term='COVID'>
भारत में तेज़ी से बढ़ रहा है कोरोना वायरस?
चीन का पड़ोसी देश होने के बावजूद भारत में कोरोना वायरस का असर अभी तक उस तरह से देखने को नहीं मिला है जैसा दुनिया के कई दूसरे देशों में देखने को मिल रहा है.
चीन का पड़ोसी देश होने के बावजूद भारत में कोरोना वायरस का असर अभी तक उस तरह से देखने को नहीं मिला है जैसा दुनिया के कई दूसरे देशों में देखने को मिल रहा है.
चीन के वुहान शहर से शुरू होने वाला कोरोना वायरस अभी तक 60 से अधिक देशों में फैल चुका है. कोरोना वायरस से मरने वालों का आंकड़ा तीन हज़ार के पार पहुंच चुका है.  चीन के बाद अगर कोई देश सबसे अधिक प्रभावित हुए हैं तो वो दक्षिण कोरिया और इटली हैं. ईरान भी बहुत पीछे नहीं है.
दुनिया भर में कोरोना वायरस के संक्रमण के नब्बे हज़ार से अधिक मामले सामने आए हैं लेकिन इनमें से लगभग अस्सी हज़ार मामले अकेले चीन में ही हैं. शोधकर्ताओं ने अभी तक के आंकड़ों के आधार पर पाया है कि कोरोना वायरस से संक्रमित प्रति एक हज़ार में से एक शख़्स की मौत हुई है.
अगर बात भारत की करें तो भारत में अभी तक कोरोना वायरस के 29 मामलों की पुष्टि हो चुकी है. इनमें से एक मामला देर रात गुड़गांव में सामने आया. देर रात डिजीटल मनी ट्रांसफ़र कंपनी पेटीएम के हवाले से न्यूज़ एजेंसी एएनआी ने ख़बर दी कि उनके गुरुग्राम स्थित ऑफ़िस में एक शख़्स को कोरोना वायरस संक्रमित पाया गया है. यह शख़्स कुछ दिन पहले ही इटली से लौटा था.
हालांकि विश्व स्वास्थ्य संगठन की वेबसाइट पर चार मार्च तक 28 मामलों की ही पुष्टि की गई है. विश्व स्वास्थ्य संगठन की वेबसाइट के मुताबिक़, इन 28 मामलो में से 17 जयपुर में, दिल्ली में एक, आगरा में छह और तेलंगाना में एक केस सामने आया है. इससे पहले केरल में तीन मामले सामने आए थे. हालांकि इन तीनों को ही इलाज के बाद वापस भेज दिया गया.
इन सभी मामलों में तो संक्रमण की पुष्टि हो चुकी है लेकिन तेलंगाना में अभी दो मामलों के लैब-टेस्ट की रिपोर्ट आने का इंतज़ार है.
इस बीच कोरोना वायरस के संक्रमण को देखते हुए और एहतियात बरतते हुए नोएडा के दो स्कूलों को कुछ दिन के लिए बंद कर दिया गया है.
स्कूलों में सुरक्षा और सावधानी बरतते हुए गाइडलाइन्स जारी की गई हैं.
स्कूलों के साथ-साथ मेट्रो में भी सावधानी बरती जा रही है. दिल्ली मेट्रो के कर्मचारियों को सैनेटाइज़ रहने और क्या करना चाहिए और क्या नहीं करना चाहिए की गाइडलाइन्स को फॉलो करने को कहा गया है. मेट्रो में सावधानी बरतते हुए जल्दी-जल्दी सफ़ाई भी की जा रही है.
Experts across the world have advised to reduce mass gatherings to avoid the spread of COVID-19 Novel Coronavirus. Hence, this year I have decided not to participate in any Holi Milan programme.
पोस्ट ट्विटर समाप्त  @narendramodi
इसके पूर्व प्रधानमंत्री मोदी ने ट्वीट कर कहा, ''कोरोनावायरस के संक्रमण से बचने के लिए दुनिया भर के विशेषज्ञों ने सलाह दी है कि एक साथ भीड़ में जमा होने से बचें. इसी को देखते हुए मैंने फ़ैसला किया है कि किसी भी होली मिलन प्रोग्राम में शरीक नहीं होऊंगा.''
Holi is a very important festival for we Indians but in the wake of Coronavirus, i have decided not to participate in any Holi Milan celebration this year. I also appeal everyone to avoid public gatherings and take a good care of yourself & your family.
पोस्ट ट्विटर समाप्त  @AmitShah
केंद्रीय गृहमंत्री ने भी ट्वीट कर लिखा कि वो भी इस साल होली का त्योहार नहीं मनाएंगे.
The world is battling COVID -19 Novel Corona Virus. The countries & medical fraternity are jointly making efforts to contain its spread. Keeping this in mind, this year, I will neither celebrate Holi nor organise Holi Milan. Stay safe, Stay Healthy.
पोस्ट ट्विटर समाप्त  @JPNadda
बीजेपी के राष्ट्रीय अध्यक्ष ने ट्वीट किया कि वो भी इस वर्ष होली का त्योहार नहीं मनाएंगे.
राष्ट्रपति रामनाथ कोविंद ने भी कहा कि सतर्कता और सुरक्षा उपायों से हम सभी लोगों को COVID-19 के प्रकोप से बचा सकते हैं. एहतियात के तौर पर हम राष्ट्रपति भवन में होली समारोह का आयोजन नहीं करेंगे.
प्रधानमंत्री के प्रधान सचिव श्री पी.के. मिश्रा ने बुधवार को कोरोना वायरस के मुद्दे पर तैयारियों और प्रतिक्रिया की समीक्षा के लिए विभिन्‍न मंत्रालयों की एक बैठक की अध्‍यक्षता की.
इस बैठक में बैठक में मंत्रिमंडल सचिव, विदेश सचिव, स्‍वास्‍थ्‍य, नागर विमानन, सूचना और प्रसारण, नौवहन पर्यटक मंत्रालयों के सचिव, अध्‍यक्ष (भारतीय विमानपत्‍तन प्राधिकरण), गृह मंत्रालय के सीमा प्रबंधन, सचिव और रक्षा सेनाओं, राष्‍ट्रीय आपदा प्रबंधन प्राधिकरण (एनडीएमए), नीति आयोग और प्रधानमंत्री कार्यालय के वरिष्‍ठ अधिकारी शामिल हुए.
आम जनता के बीच 'क्‍या करें और क्‍या न करें' के संबंध में उपयुक्‍त परामर्श सहित जानकारी के प्रसार के लिए सूचना और प्रसार मंत्रालय को स्‍वास्‍थ्‍य मंत्रालय, मानव संसाधन विकास मंत्रालय और राष्‍ट्रीय आपदा प्रबंधन प्राधिकरण (एनडीएमए) के साथ मिलकर काम करने को कहा गया है.
अखिल भारतीय आयुर्विज्ञान संस्‍थान-एम्‍स के निदेशक डॉक्‍टर रणदीप गुलेरिया ने कहा है कि कोरोना वायरस से घबराने की कोई जरूरत नहीं है.
उन्‍होंने कहा क‍ि इस संक्रमण से बचने के लिए लोग भीड़-भाड़ वाली जगहों पर जाने से बचें और मास्‍क का इस्‍तेमाल करें.
आकाशवाणी समाचार के साथ विशेष बातचीत में डॉक्‍टर गुलेरिया ने बताया कि इस संक्रमण के प्रमुख लक्षणों में हल्‍के से सामान्‍य बुखार, गले में खराश, मांसपेशियों में दर्द और सर्दी शामिल हैं.
कोरोना वायरस की वजह से कुछ दवाओं के निर्यात को सीमित करने के भारत के फ़ैसले के बाद दुनिया भर में इन दवाओं की कमी की आशंका है.
भारत दुनिया में जेनेरिक दवाओं की आपूर्ति करने वाला सबसे बड़ा देश है. उसने 26 चीज़ों और उससे बनने वाली दवाओं के निर्यात को सीमित कर दिया है.
जिन दवाओं के निर्यात को सीमित किया गया है, उनमें पारासिटामोल भी है. दर्द में राहत देने वाली ये दवा दुनिया भर में इस्तेमाल की जाती है.
दवा बनाने के काम आने वाली सामाग्री का उत्पादन चीन में बड़े पैमाने पर होता रहा है, लेकिन बदले हालात में वहां या तो उत्पादन बंद है या फिर इसमें कटौती की गई है.
भारत का ये फ़ैसला ऐसे हालात में आया है. भारत की दवा बनाने वाली कंपनियां अपने उत्पादों के लिए चीनी सामाग्री पर 70 फ़ीसदी तक निर्भर हैं.
विश्लेषक चेतावनी दे रहे हैं कि अगर कोरोना वायरस की महामारी बनी रही तो दवा कंपनियों को ज़रूरी सामाग्री की कमी की स्थिति का सामना करना पड़ सकता है.
चाइना मार्केट रिसर्च ग्रुप के विश्लेषक शाउन रीन कहते हैं, "यहां तक कि जो दवाएं चीन में नहीं भी बनती हैं, उन्हें तैयार करने के काम आने वाली ज़रूरी चीज़ों की आपूर्ति चीन से होती है. अगर भारत और चीन इसकी चपेट में आए तो दुनिया भर में दवाओं की क़िल्लत पैदा हो सकती है."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_international-51867553' lang='hin' type='mono' source_url='https://www.bbc.co.uk/hindi/international-51867553' term='COVID'>
कोरोना वायरस की चपेट में नेता भी अभिनेता भी
कोरोना वायरस ने दुनियाभर में अपने पांव पसार लिये हैं. दुनिया में अब तक 1,27,700 से ज़्यादा लोगों में COVID-19 के संक्रमण की पुष्टि हुई है.
कोरोना वायरस ने दुनियाभर में अपने पांव पसार लिये हैं. दुनिया में अब तक 1,27,700 से ज़्यादा लोगों में COVID-19 के संक्रमण की पुष्टि हुई है.
इस वायरस की वजह से 4,700 से ज़्यादा लोगों की अब तक मौत हो चुकी है.
कई बड़ी हस्तियां भी इससे बच नहीं पाई हैं. इनमें राजनीति से लेकर फ़िल्म जगत तक के लोग भी शामिल हैं.
कनाडा के पीएम की पत्नी को संक्रमण
ताजा मामला कनाडा के प्रधानमंत्री जस्टिन ट्रूडो की पत्नी सोफ़ी ट्रूडो के कोरोना वायरस से संक्रमित पाए जाने का है.
समाचार एजेंसी एएफ़पी के अनुसार सोफ़ी ट्रूडो गुरुवार को ब्रिटेन से एक कार्यक्रम से लौटीं थीं.
उसके बाद उनमें फ़्लू जैसे लक्षण देखे गए. डॉक्टरों ने सैंपल लेकर जाँच की और कोरोना वायरस का टेस्ट पॉज़िटिव निकला.
सावधान बरतते हुए जस्टिन ट्रूडो को भी दो हफ़्ते के लिए अलग-थलग रखा गया है. लेकिन, वो अपने ऑफ़िस से काम जारी रखेंगे.
हालांकि, जस्टिन ट्रूडो में अभी तक बीमारी के कोई लक्षण नहीं देखे गए हैं.
ब्राज़ील के एक सरकारी अधिकारी में कोरोना वायरस का संक्रमण पाया गया था.
इस अधिकारी ने पिछले ही शनिवार को फ़्लोरिडा में अमरीका के राष्ट्रपति डोनल्ड ट्रंप से मुलाक़ात की थी और उनके साथ खड़े होकर फ़ोटो भी खिंचवाया था.
ब्राज़ील के राष्ट्रपति बोल्सोनारो के दौरे में शामिल इस अधिकारी ने अमरीका के उपराष्ट्रपति माइक पेंस से भी मुलाक़ात की थी.
ब्राज़ील लौटने पर उनमें फ़्लू जैसे लक्षण मिले और जाँच में उन्हें कोरोना संक्रमण होने की पुष्टि हुई.
हॉलीवुड के मशहूर अभिनेता टॉम हैंक्स और उनकी पत्नी रीटा विल्सन में कोरोना संक्रमण पाया गया है. हैंक्स ने ये जानकारी ट्वीट करके दी थी.
हैंक्स ने एक ट्वीट के ज़रिए बताया, "मैं और रीटा ऑस्ट्रेलिया में हैं. हमें थकान महसूस हुई. सर्दी ज़ुकाम भी था और शरीर में दर्द था. रीटा को हल्का बुख़ार भी था. हमने कोरोना वायरस के लिए टेस्ट कराया और हम पॉज़िटिव पाए गए."
उन्होंने कहा, "अब आगे क्या? चिकित्सा अधिकारियों ने कुछ प्रोटोकॉल तय किए हैं जिनका पालन किया जाना है. हमारा अब फिर टेस्ट होगा और हमें तब तक निगरानी में रखा जाएगा जब तक ज़रूरत होगी. हम इस बारे में जानकारी देते रहेंगे."
अभिनेत्री रीटा विल्सन ने हाल ही में सिडनी के ओपेरा हाउस में प्रस्तुति भी दी थी.
ऑस्ट्रेलिया के नाइन न्यूज़ के मुताबिक़ उनकी प्रस्तुति के दौरान 207 लोग मौजूद थे जिनमें उनके पति टॉम हैंक्स भी शामिल थे.
रीटा विल्सन ने ओपेरा हाउस के बाहर से अपनी तस्वीर भी इंस्टाग्राम पर पोस्ट की थी.
न्यूयॉर्क स्थित संयुक्त राष्ट्र मुख्यालय में कोरोना वायरस के संक्रमण का पहला मामला सामने आया है.
समाचार एजेंसी एफ़पी के अनुसार फ़िलीपीन्स के एक राजनयिक में इस वायरस की पुष्टि हुई है.
राजनयिक ने सोमवार को यूएन दफ़्तर का दौरा किया था. वो संयुक्त राष्ट्र महासभा की छठी कमेटी में काम करते हैं जो क़ानूनी मामलों की देख रेख करती है.
संयुक्त राष्ट्र मुख्यालय में क़रीब तीन हज़ार लोग काम करते हैं.
चीन में शुक्रवार को कोरोना वायरस के केवल आठ नए मामले सामने आए. पाँच वुहान शहर और तीन मामले विदेशों से आए लोगों में देखे गए थे.
चीन के वुहान शहर से ही कोरोना वायरस की शुरुआत हुई थी और फिर ये दुनिया के कई शहरों में फैल गया है. लेकिन, अब चीन में इसके नए मामलों में कमी देखी गई है.
वहीं, भारत में शुक्रवार को कोरोना वायरस का असर शेयर बाज़ारों पर भी दिखा. गुरुवार को भी भारत समेत एशियाई बाज़ार गिरे थे और शुक्रवार को भी बाज़ार का गिरना जारी है.
शुक्रवार सुबह जब भारतीय बाज़ार खुले तो सेंसेक्स में क़रीब नौ फ़ीसद की गिरावट देखी गई. निफ़्टी भी 10 फ़ीसदी से अधिक नीचे लुढ़का.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
</doc>
<doc docid='bbc_india-51996264' lang='hin' type='mono' source_url='https://www.bbc.co.uk/hindi/india-51996264' term='COVID'>
कोरोना वायरस: बिहार में पहली मौत और उसके बाद के सवाल
बिहार में रविवार सुबह तक आधिकारिक रूप से कोरोना वायरस के संक्रमण वाले एक भी मरीज़ नहीं थे.
बिहार में रविवार सुबह तक आधिकारिक रूप से कोरोना वायरस के संक्रमण वाले एक भी मरीज़ नहीं थे.
इस बात पर एक तरफ़ यहां की जांच प्रक्रिया पर सवाल उठ रहे थे, वहीं दूसरी तरफ़ ये चर्चा थी कि बिहार अभी तक कोरोना वायरस से बचा हुआ है.  लेकिन, दोपहर तक यह ख़बर देश भर की सुर्खियों में शामिल हो गई कि भारत में कोरोना से होने वाली छठी मौत बिहार की राजधानी पटना में हो गई है.
जिस व्यक्ति की मौत हुई है, वो 13 मार्च को क़तर से लौटे थे. 20 मार्च को उन्हें संदिग्ध के तौर पर पटना के एम्स में भर्ती कराया गया था. जहां उनकी मौत हो गई और शव को परिवारवालों को सौंप दिया गया.
पटना एम्स के प्रबंध निदेशक प्रभात कुमार ने बीबीसी को बताया, "मरीज़ में कोरोना के लक्षण पाए गए थे, इसलिए उन्हें आइसोलेशन में रख कर इलाज हो रहा था. कल (शनिवार) की सुबह ही उनकी मौत हो गई. हमारी जांच में पाया गया कि उन्हें किडनी से संबंधित समस्या भी थी. लेकिन कोरोना की जांच रिपोर्ट आज सुबह आयी है, जिसमें वे पॉजिटिव हैं."
हालंकि, समाचार एजेंसी पीटीआई ने केंद्रीय स्वास्थ्य एवं परिवार कल्याण मंत्रालय के अधिकारियों के हवाले से लिखा है कि "पटना की मौत में COVID-19 की पुष्टि होनी अभी बाक़ी है. रिपोर्ट के डीटेल की जांच चल रही है."
कोरोना के संदिग्ध मरीज़ सैफ़ के शव को AIIMS, पटना के रिकॉर्ड के मुताबिक शनिवार की दोपहर में ही उनके परिवारवालों के सुपुर्द कर दिया गया था. अस्पताल की डेथ रिपोर्ट में मौत की वज़ह किडनी फेल होना बताया गया है.
लेकिन एम्स प्रशासन के ऐसा करने से सवाल खड़ा हो गया है. क्योंकि शव के मामले में केंद्रीय स्वास्थ्य एवं परिवार कल्याण मंत्रालय की ओर जो गाइडलाइंस जारी की गई हैं उसमें किसी का पालन नहीं किया गया.
गाइडलाइंस के अनुसार शवों को आइसोलेशन से हटाने के बाद से लेकर अंतिम संस्कार तक की सारी प्रक्रिया विशेष सावधानी के साथ करनी है. मसलन कोई भी ऐसी प्रक्रिया नहीं है जो बिना मास्क, ग्लव्स, आंखों के लिए विशेष चश्मा के बिना करनी है. अंतिम ‌संस्कार के वक़्त तक शव को एक विशेष तरह के बैग में ही रखना है.
परिजनों को दिखाने और रस्म अदायगी के लिए बैग की चेन खोलकर केवल मुंह दिखाना है.
एम्स, पटना के निदेशक प्रभात कुमार गाइडलाइंस का अनुपालन नहीं होने के सवाल पर कहते हैं, "हमें तब पता नहीं था कि मरीज़ संक्रमित था या नहीं इसलिए शव को घरवालों को दे दिया गया. इसमें हमारी कहां कोई गलती है. अगर रिपोर्ट पहले मिल गई होती तो हम अवश्य ही सारी गाइडलाइंस का पालन करते."
मृतक व्यक्ति के गृह ज़िले के स्थानीय पत्रकार आनंद कुमार कहते हैं,  "शव शनिवार की रात में 11 बजे तक घर आ गया था. लेकिन तब किसी को यह नहीं पता था कि उन्हें संक्रमण था या नहीं. घरवालों ने पैकेट खोलकर शव घर में रखा. आखिर की जो रस्में होती हैं, उनको अदा करने की प्रक्रिया देर रात चलती रही. "
आनंद आगे बताते हैं, "परिजनों की तैयारी थी कि सुबह दफ़ना दिया जाएगा. लेकिन उसके पहले ही ये ख़बर मिल गई कि उनका कोरोना का रिज़ल्ट पॉजिटिव आया है. तब से पूरे शहर में डर और दहशत है. घरवाले शव को छोड़कर घर के बाहर आ गए हैं, कोई छूने भी नहीं जा रहा है. रविवार दोपहर तीन बजे तक प्रशासन से कोई नहीं पहुंचा है."
विदेश से लौटे थे...
क़तर से लौटने के बाद गृह ज़िले के सरकारी अस्पताल में उस व्यक्ति की जांच कराई गई थी. वहां उनके ‌सैंपल लिए गए. डाक्टरों ने पीएमसीएच रेफर कर दिया. रिकार्ड्स के मुताबिक, 17 मार्च को पीएमसीएच में भी उनकी जांच हुई. सैंपल लिए गए और आइसोलेशन में जाने को कहा गया.
लेकिन वहां की व्यवस्था को देखकर वे भर्ती नहीं हुए. घरवालों ने एम्स में भर्ती कराया.
आनंद बताते हैं कि "वे 13 मार्च को क़तर से लौटे थे. घरवालों के मुताबिक पहले मुंबई आए, वहां से दिल्ली और फिर वहां से पटना और फिर मुंगेर. अस्पताल में तो दो दिन बाद गए हैं, दो दिनों तक शहर में ही रहे. बाहर भी बहुत से लोगों से मिले. इसलिए अब पूरा शहर खौफ़ के साए में जी रहा है."
शव के प्रबंधन और रखरखाव को लेकर उठ रहे सवालों पर हमने बिहार के स्वास्थ्य विभाग के प्रधान सचिव संजय कुमार से बात की.
वे कहते हैं, "अस्पताल प्रबंधन‌ से गलती हुई है. लेकिन वे कह रहे हैं कि तब तक उनके पास टेस्ट रिपोर्ट नहीं आई थी. मगर उन्हें प्रोटोकॉल का पालन करना चाहिए था. जब तक रिज़ल्ट नहीं आ रहा था, इंतजार करना चाहिए था. हम इस मामले की जांच कर रहे हैं. अस्पताल से जवाब मांगा गया है."
संजय कुमार ने कहा कि "जब से रिपोर्ट आई है उसके बाद से संबंधित सभी लोगों को दिशा निर्देश दे दिए गए हैं. जिले के डीएम की देखरेख में शव को दफनाने का काम किया जाएगा. मृतक से जुड़े सभी लोगों की जांच कराई जाएगी."
बिहार में कोरोना से हुई पहली मौत के मामले ने यहां कोरोना की जांच प्रक्रिया पर सवाल खड़े कर दिए हैं.
कहा जा रहा है कि अगर जांच की रिपोर्ट पहले आ गई होती तो मरीज़ पर विशेष ध्यान दिया जाता, उनकी जान भी बचाई जा सकती थी.
जांच रिपोर्ट देरी से आने का यहां कोई अकेला मसला नहीं है. दरअसल यहां हर जांच रिपोर्ट ही दो, तीन, चार दिन की देरी से आ रही है.
पीएमसीएच में भी हमें करीब आधे दर्जन ऐसे संदिग्ध मरीज़ मिले थे जिनकी जांच रिपोर्ट तीन दिन बाद भी नहीं आयी थी.
देरी के सवालों पर विभाग ने पहले यह कहा कि सैंपल कोलकाता भेजे जाते हैं, वहां से रिपोर्ट आती है, इसलिए वक़्त लगता है. लेकिन अब विभाग कहता है कि कोरोना की जांच बिहार में ही आरएमआरआई में होती है. केवल कुछ विशेष केस में ही सैंपल पुणे या कोलकाता भेजे जाते हैं.
ऐसे में सवाल है कि अगर कोरोना की जांच बिहार में ही हो रही है, तो फिर मरने वाले की रिपोर्ट तीन दिन बाद क्यों आई?
स्वास्थ्य विभाग की ओर से जारी आंकड़ों के मुताबिक बिहार में अभी तक कोरोना के 504 संदिग्धों को राज्य भर के अस्पतालों में भर्ती कराया गया है. इनमें से 143 लोगों के सैंपल टेस्ट के लिए लैब भेजे गए हैं. अब तक दो लोग कोरोना संक्रमण से पॉजिटिव पाए गए हैं जबकि 96 लोगों की रिपोर्ट नेगेटिव आई है.
इसके साथ ही स्वास्थ्य विभाग ने यह भी जानकारी दी है कि 119 लोग जो बाहर से यात्रा करके आए थे उन्होंने 14 दिन की निगरानी का वक़्त पूरा कर लिया है.
आखिर बाक़ी के टेस्ट रिज़ल्ट पेंडिंग क्यों हैं? आरएमआरआई के निदेशक डॉक्टर प्रदीप दास इसके जवाब में कहते हैं, "हमारे पास जो सैंपल आ रहे हैं, उन्हीं की जांच हो रही है. अभी तक जितने सैंपल आए हैं हमने उनकी जांच करके दे दी है. एक‌ सैंपल की जांच में अधिक से अधिक पांच-छह घंटे का वक़्त लगता है. "
स्वास्थ्य विभाग के प्रधान सचिव संजय कुमार कहते हैं, "अलग-अलग जगहों से सैंपल आने में वक़्त लगता है. दूर-दराज के जिलों से भी सैंपल आते हैं. उन्हें एकत्र करने में वक़्त लग रहा है. हम इस प्रक्रिया को और सहज बना रहे हैं."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51942817' lang='hin' type='mono' source_url='https://www.bbc.co.uk/hindi/india-51942817' term='COVID'>
कोरोना वायरस: क्या शव से भी संक्रमण का ख़तरा है?
कोरोना वायरस के संक्रमण से किसी की मृत्यु होने के बाद उसके शव का प्रबंधन कैसे किया जाए और क्या सावधानियाँ बरती जाएं, इस बारे में भारत के केंद्रीय स्वास्थ्य मंत्रालय ने कुछ दिशा-निदेश जारी किए हैं.
कोरोना वायरस के संक्रमण से किसी की मृत्यु होने के बाद उसके शव का प्रबंधन कैसे किया जाए और क्या सावधानियाँ बरती जाएं, इस बारे में भारत के केंद्रीय स्वास्थ्य मंत्रालय ने कुछ दिशा-निदेश जारी किए हैं.
हाल ही में राजधानी दिल्ली में एक बुज़ुर्ग महिला की COVID-19 के कारण मृत्यु होने के बाद लोगों में यह भ्रम देखने को मिला था कि उनके शव के अंतिम संस्कार से भी संक्रमण फैल सकता है.
हालांकि इस घटना के बाद दिल्ली के स्वास्थ्य विभाग ने यह दावा किया कि शव के अंतिम संस्कार से कोरोना वायरस नहीं फैलता और केंद्रीय स्वास्थ्य मंत्री के दख़ल के बाद चिकित्सकों की एक टीम की निगरानी में महिला का अंतिम संस्कार किया गया था.
इस पूरे मामले को देखते हुए ही भारत सरकार ने नेशनल सेंटर फ़ॉर डिज़ीज़ कंट्रोल (एनसीडीसी) की मदद से ये दिशा-निदेश तैयार किए हैं.
बुधवार को प्रेस से बात करते हुए केंद्रीय स्वास्थ्य मंत्रालय के एक वरिष्ठ अधिकारी ने एनसीडीसी के हवाले से कहा कि 'जिस तरह की गाइडलाइंस निपाह वायरस के संक्रमण के समय जारी की गई थीं, COVID-19 के लिए उन्हीं में कुछ बदलाव किए गए हैं.
चूंकि COVID-19 एक नई बीमारी है और वैज्ञानिकों के पास फ़िलहाल इसकी सीमित समझ है. इसलिए महामारियों से संबंधित जो समझ अब तक हमारे पास है, उसी के आधार पर ये गाइडलाइंस तैयार की गई हैं.'
दिशा-निर्देश में इस बात पर बहुत ज़ोर दिया गया है कि COVID-19 हवा से नहीं फैलता बल्कि बारीक कणों के ज़रिए फैलता है.
मेडिकल स्टाफ़ से कहा गया है कि वो COVID-19 के संक्रमण से मरे व्यक्ति के शव को वॉर्ड या आइसोलेशन रूम से नीचे लिखी गईं सावधानियों के साथ ही शिफ़्ट करें:
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_vert-fut-51755733' lang='hin' type='mono' source_url='https://www.bbc.co.uk/hindi/vert-fut-51755733' term='COVID'>
कोरोना वायरस का 'पेशेंट ज़ीरो' आख़िर कौन है?
कोरोना वायरस की उत्पत्ति को लेकर चीनी प्रशासन और विशेषज्ञों के बीच मतभेद हैं, ख़ासतौर पर इस मुद्दे पर कि कोरोना वायरस का 'पेशेंट ज़ीरो' कौन है?
कोरोना वायरस की उत्पत्ति को लेकर चीनी प्रशासन और विशेषज्ञों के बीच मतभेद हैं, ख़ासतौर पर इस मुद्दे पर कि कोरोना वायरस का 'पेशेंट ज़ीरो' कौन है?
'पेशेंट ज़ीरो' या 'इंडेक्स केस' का अर्थ होता है किसी वायरस या बैक्टीरिया की बीमारी से संक्रमित होने वाला पहला व्यक्ति.
जीन विश्लेषण में हुई प्रगति के चलते किसी वायरस की उत्पत्ति के स्रोत का पता लगाना संभव है जिससे यह जाना जा सकता है कि किसी बीमारी को फैलाने वाले पहले लोग कौन हैं.
यह पता लगाने से कुछ महत्वपूर्ण सवालों के जवाब मिल सकते हैं कि यह बीमारी कब, कहां और कैसे फैलना शुरू हुई.
इस जानकारी से वर्तमान और भविष्य में और लोगों को संक्रमित होने से बचाने में मदद मिल सकती है.
क्या हम जानते हैं कि कोरोना वायरस या Covid-19 का 'पेशेंट ज़ीरो' कौन है? छोटा सा जवाब ये है कि - 'नहीं.'
चीनी प्रशासन ने पहले बताया था कि कोरोना वायरस का पहला मामला 31 दिसंबर को सामने आया था और पहले मामलों में कई लोग जिनमें निमोनिया के बुखार जैसे लक्षण थे. उनका संबंध हूबे प्रांत के वुहान शहर के माँस-मछली और जानवरों के एक बाज़ार से था.
ये क्षेत्र प्रकोप का केंद्र है और जॉन हॉपकिंस विश्वविद्यालय द्वारा इकठ्ठा किए गए आंकड़ों के अनुसार चीन और शेष विश्व में सामने आए मामलों में से लगभग 82% यानी 75,000 से अधिक मामले यहीं पाए गए हैं.
हुआन थोक बाज़ार का संबंध कोरोना वायरस से पहले सामने आए मामलों से जोड़ कर देखा गया है. चीनी प्रशासन ने इस बाज़ार को जल्द ही बंद कर दिया.
हालांकि, लांसेट मेडिकल जर्नल में चीनी शोधकर्ताओं द्वारा प्रकाशित एक शोध के अनुसार Covid-19 से संक्रमित होने वाले पहले व्यक्ति का मामला 1 दिसंबर 2019 को दर्ज हुआ (यानी बहुत पहले) और यह व्यक्ति हुआन के मछली थोक बाज़ार के संपर्क में नहीं आया था.
जम्मू कश्मीर में कोरोना वायरस के दो संदिग्ध
‘फ़्लू’ जो कोरोना वायरस से भी ज़्यादा जानलेवा था
वुहान के जिनिनटान अस्पताल की एक वरिष्ठ डॉक्टर और रिपोर्ट तैयार करने वाले शोधकर्ताओं में से वू वेनजुआन ने बीबीसी की चीनी सर्विस को बताया कि यह मरीज़ उम्रदराज़ था, और अलज़ायमर से पीढ़ित था.
वू वेनज़ुआन ने कहा, "वह मरीज़ मछली बार से चार पांच बस स्टॉप की दूरी पर रहता था. वह बीमार था और इसलिए वह बाहर गया ही नहीं था."
उन्होंने यह भी कहा कि तीन अन्य लोगों  में आने वाले दिनों में बीमारी के लक्षण दिखाई दिए लेकिन उनमें से दो वुहान के संपर्क में नहीं आए थे.
शोधकर्ताओं ने ये भी पाया कि प्रकोप के शुरुआती चरण में अस्पताल में दाख़िल हुए 41 मरीज़ों के सैंपल में 27 लोग ऐसे थे जो 'मछली बाज़ार के संपर्क में' आए थे.
विश्व स्वास्थ्य संगठन के अनुसार कोरोना प्रकोप कि शुरुआत में सामने आई परिकल्पना अभी भी प्रबल है कि ये बीमारी किसी जानवर के ज़रिए मनुष्य में फैली.
मगर क्या एक व्यक्ति से इतना तीव्र प्रकोप फैल सकता है?
कोरोना वायरस: दिल्ली में सामने आया एक और मामला
भारत में तेज़ी से बढ़ रहा है कोरोना वायरस?
विश्व स्वास्थ्य संगठन के अनुसार, पश्चिमी अफ़्रीका में 2014 से 2016 तक फैला इबोला प्रकोप सबसे अधिक व्यापक था और इससे 11,000 से अधिक लोग मारे गए थे और 28,000 से अधिक लोग संक्रमित हुए थे.
इस बीमारी को जन्म देने वाले वायरस के बारे में पहली बार 1976 में पता चला था.
ईबोला प्रकोप का असर दो साल तक रहा. हालांकि, ईबोला के मामले दस देशों मे पाए गए इनमें से अधिकतर पश्चीमी अफ़्रीका में थे.
मगर कुछ मामले अमरीका, ब्रिटेन, स्पेन और इटली में भी पाए गए थे.
वैज्ञानिकों का निष्कर्ष था कि पश्चीमी अफ़्रीका में फैले ईबोला प्रकोप की शूरुआत गिनी के दो साल के लड़के से हुई और माना जाता है कि उसमे इस वायरस का संक्रमण चमगादड़ों से हुआ.
माना जाता है कि यह बच्चा घर के बाहर एक ऐसे पेड़ के नीचे खेल रहा होगा जहां चमगादड़ों का झुंड रहता था.
कोरोना वायरस: डरकर क्या-क्या जमा कर रहे हैं लोग?
कोरोना वायरस के संदिग्धों के आते ही 8 मंज़िला अस्पताल हुआ वीरान
लेकिन इबोला के प्रकोप के स्रोत पर अपनी रिपोर्ट प्रकाशित करने से पहले वैज्ञानिकों ने इस बच्चे के गांव का दौरा किया और सैंपल इकठ्ठा करने के साथ-साथ वहां के लोगों से बात की.
लेकिन विश्व की सबसे प्रसिद्ध 'पेशेंट ज़ीरो' मैरी मेलन हैं जिन्हें टायफ़ाइड मैरी भी कहा जाता था.
न्यूयॉर्क में 1906 में हुए प्रकोप की शूरुआत उनसे हुई. वह आयरलैंड से अमरीका आकर बसी थी. वह न्यूयॉर्क के धनी परिवारों में खाना बनाने का काम करती थीं.
डॉक्टरों ने पाया कि जहां-जहां वह काम करती थीं उन सभी परिवारों में टायफ़ॉइड का संक्रमण हुआ.
डॉक्टर उन्हें स्वस्थ संक्रामक बताते थे यानी एक ऐसा व्यक्ति जिसमें बीमारी के संक्रमण के बावजूद बीमारी के लक्षण दिखाई ना दें यानी वो कई अन्य लोगों को संक्रमित करते रहते हैं.
अन्य लोगों की तुलना में कुछ लोग कहीं अधिक प्रभावी तरीके से संक्रमण फैला सकते हैं और इन्हें 'सुपर स्प्रेडर' कहा जाता है.
उद्धव के अयोध्या दौरे में कोरोना ने पैदा की मुश्किल?
क्या कोरोना वायरस का टीका जल्द बनने वाला है?
लेकिन 'पेशेंट ज़ीरो' शब्द के साथ कलंक का भाव जुड़ा हुआ है. कई स्वास्थ्य विशेषज्ञ किसी रोगी के दर्ज हुए पहले मामले के तौर पर निशानदेही का विरोध करते हैं क्योंकि इससे उसके साथ भेदभाव या उसके उत्पीड़न की आशंका होती है.
इसका सबसे मशहूर उदाहरण वो व्यक्ति है जिसे ग़लती से एड्स महामारी का 'पेशेंट ज़ीरो' मान लिया गया था.
गीटेन डुगास, कनाडा के समलैंगिक विमानकर्मी एक ऐसे रोगी थे जिन्हें इतिहास में सबसे अधिक भर्त्सना झेलने वाले रोगी के रूप में देखा जाएगा क्योंकि उन्हें 1980 के दशक में अमरीका में HIV के प्रसार के लिए ज़िम्मेदार ठहराया गया. लेकिन, तीस साल बाद वैज्ञानिकों ने पाया कि वह HIV के पहले रोगी नहीं हो सकते थे.
2016 में एक शोध के ज़रिए पता चला कि वायरस दरअस्ल 1970 के दशक की शुरुआत में ही केरेबियाई क्षेत्र से अमरीका पहुंच चुका था. हालांकि 'पेशेंट ज़ीरो' शब्द ग़लती से ही HIV महामारी के चलते प्रचलन में आया.
लॉस एंजेलिस और सैन फ़्रेंसिस्को में 80 के दशक में एड्स के फैलने के कारणों की जांच कर रहे सेंटर फ़ॉर डिसीज़ कंट्रोल एंड प्रिवेंशन के शोधकर्ताओं ने कैलिफ़ॉर्निया राज्य से बाहर के किसी भी मामले को इंगित करने के लिए "O" अक्षर का इस्तेमाल किया गया मगर अन्य शोधकर्ताओं ने ग़लती से इसे 0 (ज़ीरो) समझा.
इस तरह 'पेशंट ज़ीरो' शब्द प्रचलन में आया.
(बीबीसी फ़्यूचर पर इस स्टोरी को अंग्रेजी में पढ़ने के लिए यहां क्लिक करें. आप बीबीसी फ़्यूचर कोफ़ेसबुक और ट्विटर पर फ़ॉलो भी कर सकते हैं.)
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51984506' lang='hin' type='mono' source_url='https://www.bbc.co.uk/hindi/india-51984506' term='COVID'>
निर्भया के दोषी आख़िरी वक़्त तक लगाए बैठे थे कोर्ट से उम्मीद - प्रेस रिव्यू
निर्भया गैंगरेप मामले के दोषियों की देर रात तक हाईकोर्ट और सुप्रीम कोर्ट में चली सुनवाई का असर तिहाड़ जेल नंबर तीन में साफ़ दिखाई दिया. इसी जेल में निर्भया गैंगरेप मामले के दोषी बंद थे और उनका हर बार सवाल यही होता था कि कोर्ट से क्या जानकारी आई है.
निर्भया गैंगरेप मामले के दोषियों की देर रात तक हाईकोर्ट और सुप्रीम कोर्ट में चली सुनवाई का असर तिहाड़ जेल नंबर तीन में साफ़ दिखाई दिया. इसी जेल में निर्भया गैंगरेप मामले के दोषी बंद थे और उनका हर बार सवाल यही होता था कि कोर्ट से क्या जानकारी आई है.
इंडियन एक्सप्रेस ने जेल कर्मचारी के हवाले से लिखा है कि 15 गार्ड की टीम दोषियों पर नज़र रखे हुए थी और सुबह 5.30 बजे फांसी लगने से थोड़ा पहले तक उनके हर सवाल का जवाब दे रही थी.
मामले के दोषी विनय शर्मा, मुकेश सिंह, पवन गुप्ता और अक्षय सिंह ठाकुर को शुक्रवार की सुबह एक साथ तीन नंबर जेल कॉम्प्लेक्स में फांसी दी गई.
जेल कर्मचारी ने बताया, "वे उम्मीद कर रहे थे कि उनकी फांसी रोक दी जाएगी और वो लगातार पूछ रहे थे कि क्या कोर्ट से कोई आदेश आया."
जेल नंबर 3 में चारों दोषियों के आगे शुक्रवार सुबह पौने पांच बजे डीएम (पश्चिम) ने डेथ वॉरंट पढ़ा.
जेल कर्मचारी ने बताया, "गुरुवार को उन्होंने आख़िरी बार खाना खाया था. खाने में उन्होंने दाल, रोटी, सब्ज़ी और चावल लिया था. उन्होंने कोई ख़ास खाना नहीं मांगा था. सभी ने दोपहर का खाना खाया था लेकिन अक्षय और पवन ने रात का खाना नहीं खाया. अक्षय ने चाय पी थी. रात 2 बजे मुकेश, अक्षय और विनय ने लड्डू और नूडल्स की मांग की जो जेल प्रशासन ने उन्हें उपलब्ध कराया. वे न नहाए और न ही उन्होंने प्रार्थना की."
जेल कर्मचारियों का कहना है कि पवन ने फांसी से बचने के लिए अपना हाथ काट लिया था. इसकी वजह से उसकी सुरक्षा बढ़ा दी गई थी.
केंद्र सरकार ने सरकारी और निजी अस्पतालों और मेडिकल संस्थानों को निर्देश जारी किए हैं कि वो Covid-19 से निपटने के लिए अपने यहां बेड खाली छोड़ दें, आइसोलेशन फ़ैसिलिटी तैयार करें, पर्याप्त संख्या में वेंटिलेंटर और हाई-फ़्लो ऑक्सीजन मास्क का बंदोबस्त करें, और अतिरिक्त लोगों को तैयार रखें.
टाइम्स ऑफ़ इंडिया अख़बार में छपी ख़बर के अनुसार, कोरोना वायरस के मरीज़ बढ़ने के बाद यह क़दम उठाए जा रहे हैं और सरकार किसी भी स्थिति से निपटने के लिए पहले से अपनी स्वास्थ्य प्रणाली को तैयार रखना चाहती है.
भारत में अभी तक यह वायरस तीसरे स्टेज पर नहीं पहुंचा है जहां यह वायरस कम्युनिटी में फैलता है लेकिन स्वास्थ्य तैयारियां उसी स्थिति को देखते हुए की जा रही हैं.
एक अधिकारी ने अख़बार से कहा कि सरकार अधिक संख्या से निपटने और ज़रूरी चीज़ों को जुटाने के लिए तैयारियों पर ध्यान केंद्रित कर रही है.
अभी तक निजी और सरकारी अस्पतालों में 19,111 आइसोलेशन बेड तैयार रखे गए हैं. उसी तरह से वेंटिलेटर्स की संख्या 2.5 गुना बढ़ गई है और देशभर में 60 हज़ार क्वेरेंटाइन बेड बनाए गए हैं.
अस्पतालों को निर्देश दिए गए हैं कि वो किसी भी Covid-19 के संदिग्ध मरीज़ को वापस न भेजें और ऐसे मरीज़ जिनमें न्यूमोनिया के लक्षण हैं उनके बारे में तुरंत बताएं. उन मरीज़ों का Covid-19 की जांच भी तुरंत कराई जाए.
केंद्र सरकार अतिरिक्त राजस्व बढ़ाने के लिए एक बार फिर पेट्रोल और डीज़ल पर 2 रुपये प्रति लीटर तक टैक्स बढ़ा सकती है.
हिंदुस्तान टाइम्स के अनुसार, कोरोना वायरस की रोकथाम की तैयारी और अर्थव्यवस्था के आर्थिक प्रोत्साहन पैकेज के लिए सरकार यह क़दम उठा सकती है.
नाम न बताने की शर्त पर एक अधिकारी ने बताया कि 16 मार्च से भारत के कच्चे तेल का दाम 309 रुपये प्रति बैरल तक कम हो गया है लेकिन सरकारी तेल कंपनियों ने रोज़ाना के दाम में तब्दीली स्थगित कर दी थी.
हालांकि, अब ऐसे संकेत मिले हैं कि सरकार इसमें दख़ल देगी और एक्साइज़ ड्यूटी बढ़ाएगी.
मोदी सरकार ने 14 मार्च को एक्साइज़ ड्यूटी 3 रुपये प्रति लीटर तक बढ़ा दिए हैं.
केंद्र, दिल्ली सरकार और पूर्वी दिल्ली नगर निगम ने दिल्ली हाई कोर्ट से कहा है कि वो दिल्ली दंगों के पीड़ितों के पुनर्वास के लिए और कोशिशें करेगी.
टाइम्स ऑफ़ इंडिया के अनुसार, जस्टिस सिद्धार्थ मृदुल और जस्टिस तलवंत सिंह की बेंच ने केंद्र और दिल्ली सरकार से कहा था कि उत्तर पूर्वी दिल्ली में चल रहे राहत शिविरों की सुरक्षा, साफ़-सफ़ाई की ज़िम्मेदारी उनकी है.
केंद्र सरकार के वकील अमित महाजन और दिल्ली सरकार के वकील राहुल मेहरा ने आश्वासन दिया कि वे दंगा पीड़ितों की स्वास्थ्य सेवा सुनिश्चित करने के साथ-साथ कैंपों में फ़ायर इंजन, एंबुलेंस, मोबाइल टॉयलेट और सलाहकार मुहैया कराएंगे.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-52239722' lang='hin' type='mono' source_url='https://www.bbc.co.uk/hindi/india-52239722' term='COVID'>
कोरोना: 'मैं ब्राह्रण आदमी हूं. मेरा भला तब्लीग़ी जमात के लोगों से क्या लेना-देना?'
छत्तीसगढ़ उच्च न्यायालय ने राज्य सरकार को दिल्ली के निज़ामुद्दीन के तब्लीग़ी जमात मरकज़ से वापस लौटने वाले 52 व्यक्तियों का पता लगाने के लिए 'गहन तलाशी अभियान' शुरू करने का निर्देश दिया है.
स्रोतः स्वास्थ्य एवं परिवार कल्याण मंत्रालय
19: 0 IST को अपडेट किया गया
छत्तीसगढ़ उच्च न्यायालय ने राज्य सरकार को दिल्ली के निज़ामुद्दीन के तब्लीग़ी जमात मरकज़ से वापस लौटने वाले 52 व्यक्तियों का पता लगाने के लिए 'गहन तलाशी अभियान' शुरू करने का निर्देश दिया है.
याचिकाकर्ता की, कथित रुप से निज़ामुद्दीन के तब्लीग़ी जमात मरकज़ से छत्तीसगढ़ लौटे जिन 159 लोगों की सूची के आधार पर अदालत ने यह आदेश जारी किया है, उसमें 108 ग़ैर-मुस्लिम हैं.
जस्टिस प्रशांत कुमार मिश्रा और जस्टिस गौतम भादुड़ी की पीठ ने गुरुवार को कोविड-19 से जुड़े कई मामलों की एक साथ वीडियो कॉन्फ्रेंसिंग से की गई सुनवाई के बाद ये आदेश जारी किया.
दूसरी ओर राज्य के स्वास्थ्य मंत्री टीएस सिंहदेव का कहना है कि केंद्र सरकार की जिस सूची को याचिका में आधार बनाया गया है, उसका तब्लीग़ी जमात या किसी धर्म  से कोई लेना-देना नहीं है.
सिंहदेव के अनुसार-" निजामुद्दीन के मोबाइल टावर के लोकेशन में जितने सेलफोन उन तारीखों में एक्टिव थे, उसके आधार पर बनी इस सूची में शामिल हरेक व्यक्ति की, हमारी सरकार ने एहतियातन जांच करवाई है क्योंकि कोरोना संक्रामक बीमारी है. इनमें वे लोग शामिल हैं, जो वहां ट्रेन पकड़ने गये होंगे, या वहां से गुजरे होंगे. सरकार की इस अतिरिक्त सावधानी का तो स्वागत होना चाहिये."
कोविड-19 से संबंधित याचिकाओं पर सुनवाई के दौरान अदालत के समक्ष याचिकाकर्ता की ओर से यह जानकारी पेश की गई कि नई दिल्ली के निज़ामुद्दीन के तब्लीग़ी जमात मरकज़ में भाग लेने के बाद छत्तीसगढ़ राज्य में लौटे लोगों की जाँच नहीं की गई है.
याचिकाकर्ता के वकील ने अदालत को बताया कि छत्तीसगढ़ लौटे 159 तब्लीग़ी जमात के सदस्यों में से केवल 107 व्यक्तियों का परीक्षण किया गया है, जिनमें से केवल 87 रिपोर्टें प्राप्त हुई हैं. इस प्रकार जिन 23 लोगों की परीक्षण रिपोर्ट प्रतीक्षित है और जिन 52 लोगों का परीक्षण ही नहीं हुआ है, अगर वे कोविड-19 से संक्रमित हुए तो वे छत्तीसगढ़ राज्य में कोविड-19 के विस्तार का कारण हो सकते हैं.
इसके बाद अदालत ने तब्लीग़ी जमात के लापता 52 लोगों के लिये 'सघन तलाशी अभियान' चलाने और 23 लोगों की परीक्षण रिपोर्ट की स्थिति से अदालत को अवगत कराने का आदेश दिया.
अदालत के इस आदेश के बाद शाम होते ही सोशल मीडिया पर उन 52 लोगों की तलाश को लेकर बड़ी संख्या में लोगों ने सरकार को घेरना शुरु किया, जो कथित रुप से 'लापता' हैं. इनमें कई पोस्ट हिंसा के लिये उकसाने वाले भी हैं.
159 की सूची में 108 ग़ैर-मुस्लिम
याचिकाकर्ता के वकील गौतम क्षेत्रपाल ने निज़ामुद्दीन के तब्लीग़ी जमात मरकज़ से छत्तीसगढ़ लौटे 159 लोगों की जो सूची बीबीसी को उपलब्ध कराई है, उसमें 108 ग़ैर मुस्लिम हैं. इस सूची में सबका नाम, पता और सेलफ़ोन नंबर दर्ज है.
हमने इनमें से कुछ लोगों से बातचीत की. इनमें से अधिकांश लोगों का कहना था कि उनका तब्लीग़ी जमात या इस्लाम धर्म से कोई लेना-देना नहीं है. हालांकि सभी के सभी लोगों ने मार्च के दूसरे-तीसरे सप्ताह में दिल्ली की यात्रा की थी और दिल्ली से लौटने के बाद स्वास्थ्य विभाग के कहने पर होम क्वारंटीन में हैं.
इस सूची में शामिल बिलासपुर के रहने वाले श्रीकुमार पांडे (बदला हुआ नाम) ने बीबीसी से कहा, "मैं ब्राह्रण आदमी हूं. मेरा भला तब्लीग़ी जमात के लोगों से क्या लेना-देना?  मैं मार्च में दिल्ली ज़रुर गया था लेकिन तब्लीग़ी जमात के मरकज़ में तो जाने का सवाल ही नहीं पैदा होगा. हां, मैंने बिलासपुर के लिये जो ट्रेन ली, वो ज़रुर निज़ामुद्दीन रेलवे स्टेशन से पकड़ी थी. दिल्ली से लौटने के बाद से ही पुलिस और स्वास्थ्य विभाग वालों ने जाँच पड़ताल करने के बाद मुझे घर में ही रहने की हिदायत दी है."
रायपुर की जयदीप कौर ने भी इस बात से इनकार किया कि उनका तब्लीग़ी जमात से किसी भी तरह का कोई संपर्क रहा है.
उन्होंने भड़कते हुये कहा, "पहली बार मैंने हाल ही में टीवी पर तब्लीग़ी जमात का नाम सुना. मैं 16 मार्च को दिल्ली से लौटी हूं और लौटते ही पुलिस और हेल्थ डिमार्टमेंट के लोग आये थे. उन्होंने जाँच पड़ताल के बाद 14 दिनों तक घर में ही रहने के लिये कहा है और तब से मैं घर में ही हूं."
दुर्ग के मोहम्मद ज़ुबैर ने कहा कि उनका तब्लीग़ियों से कोई वास्ता नहीं है और वे इस साल तो क्या, पूरी ज़िंदगी कभी तब्लीग़ी जमात के किसी आयोजन में शामिल नहीं हुये हैं.
राज्य के स्वास्थ्य मंत्री टीएस सिंहदेव का कहना है कि जिन दिनों निज़ामुद्दीन के तब्लीग़ी जमात मरकज़ में धार्मिक आयोजन हुआ था, उन दिनों निज़ामुद्दीन के किसी एक मोबाइल फ़ोन के टावर की ज़द में जितने भी नंबर आये, ये वो नंबर हैं. एहतियात के तौर पर जिन लोगों के भी नंबर थे, उनके स्वास्थ्य की जाँच की गई और उन्हें सावधानी बरतने के लिये कहा गया. इनमें अधिकांश वे लोग हैं, जो निज़ामुद्दीन के आसपास से गुज़रे या जिन्होंने निज़ामुद्दीन रेलवे स्टेशन से ट्रेन पकड़ी.
लेकिन इन 159 लोगों की सूची में शामिल प्रेम कुमार साहू को आपत्ति है कि इस सूची को इस तरह प्रस्तुत किया गया, जैसे उनका संबंध तब्लीग़ी जमात से है.
उन्होंने कहा, "स्वास्थ्य विभाग और पुलिस ने हमारे स्वास्थ्य के लिये, हमारे भले के लिये ही जानकारी एकत्र की. हमें होम आईसोलेशन की सलाह दी लेकिन इस पूछताछ ने हमें मोहल्ले में संदिग्ध बना दिया."
दिल्ली में मार्च के अंतिम सप्ताह में लॉकडाउन के दौरान निज़ामुद्दीन इलाक़े में तब्लीग़ी जमात के मुख्यालय में फंसे लोगों में कोरोना वायरस के संक्रमण की ख़बर जब सामने आई तो देश के दूसरे राज्यों की तरह छत्तीसगढ़ सरकार ने भी तबलीग़ी जमात की जाँच पड़ताल शुरु कर दी.
31 मार्च की शाम को राज्य के मुख्यमंत्री भूपेश बघेल ने एक ट्वीट में लिखा, "छत्तीसगढ़ लौटे तब्लीग़ी जमात के 32 सदस्यों को क्वारंटीन और 69 सदस्यों को आईसोलेशन में रखा गया है. स्वास्थ्य विभाग इन सभी सदस्यों पर कड़ी नज़र बनाये हुए है."
छत्तीसगढ़ में कोरोना से संक्रमण का पहला मामला 18 मार्च को सामने आया था और 6 अप्रैल तक राज्य भर में कुल 10 लोग कोरोना से संक्रमित पाये गये थे. इनमें 9 लोगों को अलग-अलग तारीख़ों में इलाज के बाद अस्पताल से छुट्टी दे दी गई थी. एक मात्र संक्रमित मरीज़ 16 साल का किशोर था, जिसका इलाज रायपुर के एम्स में चल रहा था.
कोरबा के कटघोरा इलाक़े की एक मस्जिद में ठहरे तब्लीग़ी जमात के साथ रह रहे इस किशोर के अलावा साथ के 16 लोगों में संक्रमण का कोई लक्षण नहीं मिला.
राज्य के मुख्यमंत्री भूपेश बघेल ने 6 अप्रैल को राज्य में तब्लीग़ी जमात की एक सूची ट्वीट करते हुये लिखा, "सतर्कता और सावधानी से बड़ा कोई हथियार नहीं है. हमने #COVID-19 पर समय रहते कार्रवाई की. लॉक-डाउन समय पर किया और उसे सख़्ती से लागू किया. उसी का नतीजा है कि हमारे सारे टेस्ट नेगेटिव मिल रहे हैं. हम साथ मिलकर ही इस संकट से निपट सकते हैं."
ट्वीट के साथ जारी की गई सूची के अनुसार राज्य भर में तब्लीग़ी जमात के 107 लोगों का कोरोना टेस्ट किया गया, जिसमें से 83 लोगों के परिणाम निगेटिव थे जबकि 23 लोगों की जाँच के परिणाम नहीं आये थे.
इस सूची के अनुसार एकमात्र कोरोना पॉज़िटिव का मामला कोरबा ज़िले से आया था, जहां कुल 47 लोगों की जाँच की गई थी. 46 लोगों की रिपोर्ट निगेटिव आई, जबकि 16 साल के किशोर में कोरोना पॉज़िटिव पाया गया.
इसके बाद कोरबा के उस कटघोरा इलाक़े में लोगों की जाँच शुरु की गई, जहां किशोर ठहरा हुआ था. बुधवार को इस इलाक़े से एक और गुरुवार को सात कोरोना पॉज़िटिव लोग मिले.
राज्य के स्वास्थ्य मंत्री टीएस सिंहदेव विशेषज्ञों का हवाला देते हुये कहते हैं कि हम संक्रमण के मामले में अमरीका से महीने भर पीछे हैं. इस तरह से देखें तो अप्रैल के अंत और मई के प्रथम सप्ताह तक संक्रमण के ऐसे मामले और बढ़ने की आशंका है. इसका तब्लीग़ी जमात से कोई लेना-देना नहीं है.
सिंहदेव कहते हैं, "भारत सरकार से पहले 158 लोगों की सूची आई, इसके बाद 194 लोगों की सूची आई. इसमें वे नाम थे, जो निज़ामुद्दीन के आसपास के टावर से लोकेट किये गये थे. इनमें कई नाम ऐसे हैं, जिनका तब्लीग़ी जमात से कोई लेना-देना नहीं है. इनमें सात लोग छत्तीसगढ़ नहीं आये. इसके अलावा जितने भी लोग थे, उन सबकी हम लोगों ने जाँच की है. हाईकोर्ट ने सोमवार को मामले की सुनवाई रखी है. उस दिन हम ये सारी जानकारियां अदालत के समक्ष पेश करेंगे."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_international-51984066' lang='hin' type='mono' source_url='https://www.bbc.co.uk/hindi/international-51984066' term='COVID'>
कोरोना वायरस की चपेट में एक ऐसा देश जो त्रासदी को छिपा रहा है
ईरान कोरोना वायरस की सबसे भयानक मुश्किल से जूझ रहे देशों में से एक है.
ईरान कोरोना वायरस की सबसे भयानक मुश्किल से जूझ रहे देशों में से एक है.
20 मार्च को लोग फ़ारसियों के नए साल नवरोज़ का जश्न मना रहे हैं. वहीं, दूसरी ओर इस बात की गंभीर आशंकाएं हैं कि ईरान की सरकार इस वायरस के फैलाव और असर को बड़े पैमाने पर दबाने की कोशिशों में लगी हुई है.
आशंका यह भी है कि आने वाले वक़्त में यहां हालात और ख़राब हो सकते हैं.
देश में कोरोना वायरस का कहर शुरू होने के बाद से लगातार मोहम्मद बिना आराम किए अपने मरीज़ों की ज़िंदगियां बचाने की हर मुमकिन कोशिश में लगे हैं.
मोहम्मद ईरान के उत्तरी प्रांत गिलान के एक अस्पताल में डॉक्टर हैं. वो पिछले 14 दिनों में एक बार भी अपने परिवार से नहीं मिले हैं.
उन्होंने अपने सहयोगी खोये हैं. उन्होंने अपने दोस्त खो दिए हैं, जिनमें से एक उनके पूर्व परामर्शदाता जो कि मेडिकल स्कूल में उनके शिक्षक थे, वो भी शामिल हैं. वो हाल में कोरोना वायरस का शिकार हुए.
मोहम्मद के मुताबिक, 'यह केवल हमारे अस्पताल की बात नहीं है. कोरोना ने हमारे पूरे हेल्थ सिस्टम को अपाहिज बना दिया है.'
वो कहते हैं, "स्टाफ़ का मनोबल गिर चुका है. हमारे परिवार बेहद चिंतित हैं और हम पर भारी दबाव है."
मोहम्मद का असली नाम हम यहां नहीं दे रहे हैं क्योंकि ईरान में सरकार के ख़िलाफ बोलना मुश्किल भरा साबित हो सकता है. ऐसा करने पर आपको गिरफ़्तार किया जा सकता है.
लेकिन, देश के उत्तरी प्रांत के हर हिस्से से कई डॉक्टरों ने बीबीसी को इस मुश्किल हालात के बारे में दहला देने वाली जानकारियां दी हैं. उन्होंने बताया है कि वे कितनी ख़राब स्थितियों का सामना कर रहे हैं और इस संकट को संभालने में सरकार किस क़दर नाकाम रही है.
मोहम्मद ने कहा, "हमारे पास पर्याप्त संख्या में मास्क नहीं हैं. हमारे मेडिकल स्टाफ़ में हर रोज़ मौतें हो रही हैं."
उन्होंने कहा, "मुझे नहीं पता कि कितनी मौतें हुई हैं, लेकिन सरकार इस त्रासदी की असलियत को दबाने में लगी हुई है. उन्होंने इस बीमारी के शुरू होने के दिनों में ही झूठ बोला."
महज़ 16 दिनों में ही, Covid-19 ईरान के सभी 31 प्रांतों में फैल गया.
दूसरी ओर, 16 देशों का दावा है कि उनके यहां यह बीमारी ईरान से फैली है. ये देश इराक़, अफ़ग़ानिस्तान, बहरीन, कुवैत, ओमान, लेबनान, युनाइटेड अरब अमीरात, कनाडा, पाकिस्तान, जॉर्जिया, एस्टोनिया, न्यूज़ीलैंड, बेलारूस, अज़रबैजान, क़तर और आर्मेनिया हैं.
सरकार की आलोचना करने वालों का कहना है कि ईरान की सरकार लगातार इस संकट को कम करके पेश कर रही है.
19 फ़रवरी को अपने पहले ऐलान में सरकार ने कहा कि लोगों को इस वायरस से घबराना नहीं चाहिए. देश के सुप्रीम लीडर अयातुल्ला अली ख़मेनी ने ईरान के दुश्मनों पर आरोप लगाया कि वे इस ख़तरे को बढ़ा-चढ़ाकर दिखा रहे हैं.
इसके एक हफ़्ते बाद मामलों और मौतों का आंकड़ा बढ़ता गया. राष्ट्रपति हसन रुहानी ने देश के सुप्रीम लीडर की बातों को दोहराया और 'देश के दुश्मनों के षड्यंत्रों और भयभीत करने की कोशिशों' के ख़िलाफ़ चेतावनी दी.
उन्होंने कहा कि इन षड्यंत्रों का मक़सद देश को पटरी से उतार देना है. उन्होंने ईरान के लोगों से आह्वान किया कि वे अपनी रोज़मर्रा की ज़िंदगी को जारी रखें और काम करने जाते रहें.
हाल में, सरकारी नियंत्रण वाले टीवी प्रोग्रामों में ऐलान किया गया कि कोरोना वायरस अमरीका का बनाया गया 'जैविक हथियार' हो सकता है. सुप्रीम लीडर ने एक 'बायोलॉजिकल अटैक' के बारे में ट्वीट किया.
ईरानी हेल्थ मिनिस्ट्री के मुताबिक़, 19 मार्च तक देश में कोविड-19 के 17,361 मामले सामने आए, जबकि इससे हुई मौतों का आंकड़ा 1,135 रहा.
चीन और इटली के बाद इस वायरस की सबसे बुरी चपेट में आने के मामले में ईरान तीसरे नंबर पर है.
ईरान में इस वायरस से सबसे बुरी तरह प्रभावित तीन प्रांतों- गिलान, गोलेस्तारन और मज़ंदरन के डॉक्टरों ने बीबीसी को बताया कि कोरोना वायरस की टेस्टिंग किट्स की संख्या काफ़ी कम है और मेडिकल सप्लाई सीमित है.
इनमें सामान्य दवाइयां, ऑक्सीजन टैंक, स्टेरीलाइज्ड मास्क, प्रोटेक्टिव स्क्रब्स और ग्लव्स शामिल हैं.
डॉक्टरों को अब टेंपरेरी फ़ील्ड हॉस्पिटलों में काम करना पड़ रहा है.
एक इंटेंसिव केयर डॉक्टर ने बताया कि किस तरह से उनका स्थानीय फ़ुटबॉल स्टेडियम अस्पताल बना दिया गया और उसमें बेड लगा दिए गए ताकि मरीज़ों की लगातार बढ़ती तादाद को मैनेज किया जा सके.
बीबीसी ने जिन भी डॉक्टरों से बात की उन्होंने यही कहा कि अपने अनुभव के आधार पर वे यह कह सकते हैं कि इस बीमारी से जुड़े सरकारी आंकड़े हक़ीक़त के मुक़ाबले काफ़ी कम हैं.
गोलेस्तान प्रांत की एक डॉक्टर ने कहा कि उनके हॉस्पिटल में औसतन हर रोज़ 300 मरीज़ आ रहे हैं. उनका अनुमान है कि इन मरीज़ों में से 60-70 फ़ीसदी कोरोना वायरस से पीड़ित होते हैं.
उन्होंने बताया कि संसाधनों की कमी के चलते केवल उन्हीं मरीज़ों को भर्ती किया जा रहा है जो कि गंभीर रूप से बीमार हैं.
और केवल जिन्हें भर्ती किया जा रहा है उन्हीं को सरकारी आंकड़ों में गिना जा रहा है.
डॉक्टर ने बताया कि गुज़रे दो हफ़्तों से हर दिन उनके यहां औसतन 5 मरीज़ों की मौत हो रही है.
उनका कहना है कि अक्सर जब तक कोई कोरोना वायरस की टेस्टिंग किट लेकर आता है तब तक उनका मरीज़ मर चुका होता है.
मेडिकल स्टाफ़ के लिए सबसे तकलीफ़देह अपनों को खोना है. मेडिकल प्रोफ़ेशनल्स का कहना है कि वे अब तक अपने कई सहयोगियों को खो चुके हैं.
एक बेहद दुखद मामला फ़रवरी के आख़िर में 25 साल की नरज़िस ख़ानालिज़ादेह का आया. वो ईरान के उत्तरी शहर लाहीजान में एक नर्स थीं.
उनकी फ़ोटो सोशल मीडिया में वायरल हो गई. लेकिन, सरकार ने यह मानने से इनकार कर दिया कि उनकी मौत कोविड-19 से हुई थी.
सरकारी नियंत्रण वाले टीवी चैनल्स लगातार मेडिकल स्टाफ़ की एक ऐसी तस्वीर पेश कर रहे हैं जिसमें उन्हें भयभीत न होने वाला और मोर्चे पर सबसे आगे खड़े होकर लड़ने वाला दिखाया जा रहा है जो वायरस से साहस के साथ मुक़ाबला कर रहा है और मरीज़ों की ज़िंदगियां बचा रहा है.
लेकिन, नरज़िस की मौत के तुरंत बाद ईरानी नर्सिंग ऑर्गनाइजेशन ने पुष्टि की कि उनकी मृत्यु कोरोना वायरस से हुई थी.
सरकार के मुताबिक़, दो 'पेशेंट ज़ीरो' (यानी ऐसा पहला मरीज़ जो कि किसी संक्रमण वाली बीमारी का कैरियर होता है और जिससे आगे यह संक्रमण फैलता है) से इसकी शुरुआत हुई.
ये दोनों मरीज़ 19 फरवरी को ईरान के कोम शहर में मर गए. सरकार के मुताबिक़, इनमें से एक मरीज़ चीन में इस वायरस के संपर्क में आया था.
कोम तेज़ी से ईरान में इस संक्रमण का केंद्र बन गया. यह शहर शिया मुसलमानों का एक प्रमुख तीर्थस्थल है. यहां पर देश के टॉप इस्लामिक धर्मगुरु रहते हैं. इस शहर में हर साल क़रीब 2 करोड़ घरेलू और क़रीब 25 लाख विदेशी टूरिस्ट आते हैं.
हर हफ़्ते हज़ारों की संख्या में तीर्थयात्री शहर घूमते हैं. वे यहां के धर्मस्थलों और प्रमुख स्थानों पर जाते हैं और उन्हें चूमकर और छूकर अपना सम्मान देते हैं.
वायरस तेज़ी से फैला और मामलों में इज़ाफ़ा होना शुरू हो गया. लेकिन, तेज़ी से शहर को क्वारंटीन करने की बजाय सुप्रीम लीडर के प्रतिनिधियों, मसलन मौलवी मुहम्मद सईदी, ने मुहिम चलाई कि तीर्थयात्री शहर में आना जारी रखें.
उन्होंने कहा था, "हम मानते हैं कि पवित्र धार्मिक स्थान पर बीमारी ठीक होती है इसलिए लोगों को यहां आना चाहिए और आध्यात्मिक और शारीरिक बीमारियों से मुक्त होना चाहिए."
वर्ल्ड हेल्थ ऑर्गनाइज़ेशन (डब्ल्यूएचओ) के इमर्जेंसी ऑपरेशंस के डायरेक्टर रिचर्ड ब्रेनन ने कहा, 'कोम धार्मिक रूप से ख़ास है और इस वजह से ईरान के घरेलू और विदेशी पर्यटकों की यहां आवाजाही जारी रही. इससे पूरे देश में यह वायरस तेज़ी से फैल गया.'
ब्रेनन हाल में ही कोम से वापस लौटकर आए हैं. उन्होंने कहा कि अपनी विजिट के दौरान उन्होंने कोम और राजधानी तेहरान में टेस्टिंग लैब्स और अस्पतालों में कामकाज को बढ़ाने की कोशिशों को देखा है.
शहर के धार्मिक स्थलों को अब बंद कर दिया गया है.
फ़रवरी में देश में दो बड़े इवेंट - इस्लामिक क्रांति की 41वीं वर्षगांठ मनाई गई और संसदीय चुनाव हुए.
एक सीनियर डॉक्टर ने बताया, "11 फ़रवरी को इस्लामिक क्रांति की जीत के दिन के कई दिन पहले मैंने और मेरे सहयोगियों ने पहली बार असामान्य रेस्पिरेटरी बीमारी को रिकॉर्ड किया था."
उन्होंने कहा कि उन्होंने अपने हॉस्पिटल से कई रिपोर्ट्स सीनियर हेल्थ मिनिस्टर्स को तेहरान भेजीं जिनमें इस वायरस के शुरू होने की चेतावनी दी गई थी.
उन्होंने कहा, "हम मानते हैं कि स्वास्थ्य अधिकारियों ने इस तथ्य को छिपाने का फ़ैसला किया कि कोरोना वायरस ईरान पहुंच चुका है ताकि वे आम राज्य-प्रायोजित कार्यक्रम जारी रख सकें."
क्रांति की वर्षगांठ और चुनाव दोनों कार्यक्रमों को सरकार की लोकप्रियता के टेस्ट के तौर पर देखा जा रहा था क्योंकि इससे पिछले छह महीने ईरान के लोगों के लिए ज़्यादा अच्छे नहीं रहे थे.
नवंबर 2019 में तेल की कीमतों में बढ़ोतरी के विरोध में हिंसक प्रदर्शन हुए थे. इसके अलावा टॉप ईरानी कमांडर कासिम सुलेमानी की अमरीकी हमले में मौत के बाद बदले की कार्रवाई में ईरान ने इराक में अमरीकी सैन्य अड्डे पर मिसाइलों से हमला कर दिया था. इसके चलते अमरीका और ईरान में तनाव अपने चरम पर पहुंच गया था.
ईरान में यूक्रेन के पैसेंजर प्लेन को गिराए जाने से 176 लोगों की जान चली गई. शुरुआत में ईरानी अफ़सरों ने इस बात से इनकार किया कि प्लेन को मिसाइल से मार गिराया गया था, लेकिन बाद में इस ग़लती को स्वीकार किया गया. इससे लोगों का सरकार से भरोसा हिल गया.
ईरान के सुप्रीम लीडर अयातुल्ला अली ख़मेनी ने ईरान के दुश्मनों पर कोरोना वायरस के ख़तरे को बढ़ा-चढ़ाकर पेश करने का आरोप लगाया ताकि वोटर चुनाव से दूर रहें.
ख़मेनी ने कहा, "नेगेटिव प्रोपेगैंडा कई महीनों से जारी था. और गुज़रे दो दिनों में उनकी मीडिया ने वायरस और बीमारी की आड़ में हर मौक़े का इस्तेमाल लोगों को वोट डालने से रोकने के लिए किया है."
हाल में, ईरान के हेल्थ मिनिस्टर सईद नमकी ने रिपोर्ट्स में देरी के दावों को ख़ारिज कर दिया. सरकारी टीवी पर ऐलान किया गया कि इस मसले को तत्काल 19 फ़रवरी को ही देखा गया, जबकि 21 फ़रवरी को चुनाव होने थे.
चुनाव के पांच दिन बाद सरकार के पुष्टि किए गए मामले बढ़कर 139 पर पहुंच गए थे और मरने वालों की तादाद 19 पर पहुंच गई थी.
उसी दिन कोम के एक कट्टर सांसद अहमद अमीराबादी फ़राहानी संसद में खड़े हुए और कहा कि दो हफ्तों की अवधि में उनके शहर में 50 लोगों की मौत हुई है.
डिप्टी हेल्थ मिनिस्टर इराज़ हरिर्ची ने फ़राहानी के दावों को ख़ारिज कर दिया और कहा कि अगर मरने वालों की तादाद 25 भी हुई तो वे इस्तीफ़ा दे देंगे.
उसी दिन बाद में हरिर्ची को कोरोना वायरस पर प्रेस कॉन्फ्रेंस के दौरान काफ़ी पसीना बहाते हुए और खांसते हुए देखा गया. बाद में उन्होंने ऐलान किया कि उनकी टेस्ट रिपोर्ट पॉज़िटिव है. इस तरह से वह ईरान के उन कई सारे हाई-प्रोफ़ाइल राजनेताओं में सबसे पहले थे जो कोरोना की चपेट में आ चुके थे.
हरिर्ची कथित तौर पर पूरी तरह से रिकवर हो चुके हैं और 13 मार्च को टीवी पर वो लाइव नज़र भी आए हैं.
कई एक्सपर्ट्स और जर्नलिस्ट्स ने अंदेशा जताया है कि सरकारी आंकड़े ख़तरनाक हैं और ये बड़े स्तर पर ईरान में मौजूद इस संकट को कम करके दिखाने की कोशिश का नतीजा हैं.
बीबीसी पर्शियन की जांच में भी इस बात का पता चला कि मरने वालों की तादाद सरकारी आंकड़ों से छह गुना ज़्यादा है.
लेकिन, भले ही सरकारी आंकड़े लगातार ऊपर जा रहे हों, ईरान के सामने सवाल यही खड़ा हो रहा है कि इस वायरस को रोका कैसे जाए?
अलीरेज़ा के पिता मार्च के मध्य में गुज़र गए.
अलीरेज़ा ने कहा, "जब उन्होंने मेरे पिता को दफ़नाया तब हमारे परिवार से वहां कोई नहीं था. मैं उनको आख़िरी बार देख भी नहीं पाई. उन्होंने हमें कहा कि वह मर गए हैं और उन्हें तेहरान के मुख्य कब्रिस्तान में एक स्पेशल ज़ोन में दफ़्न कर दिया गया है."
सुरक्षा के लिहाज़ से अलीरेज़ा का नाम बदल दिया गया है.
अलीरेज़ा के परिवार से अधिकारियों ने अंतिम संस्कार के लिए भीड़ इकट्ठी नहीं करने के लिए कह दिया. हालांकि, उन्होंने कहा कि उनके पिता को दफ़नाने के बाद वे एक बार उनकी कब्र पर जा सकते हैं.
लेकिन, जब वह कब्रिस्तान पहुंचीं तो स्टाफ़ ने उन्हें बताया कि उनके लिए यहां आना सुरक्षित नहीं है क्योंकि वे वहां कई और शवों को दफ़ना रहे हैं.
अलीरेज़ा ने कहा, "हम अपने पिता की मौत से ज़्यादा उनके दफ़नाए जाने पर बातचीत करते हैं. मैं धार्मिक शख्स नहीं हूं, लेकिन मुझे अंदर से अजीब सा लग रहा है, जैसे हमने अपने पिता की बेअदबी की हो."
ईरानी अधिकारियों ने अब अंतिम संस्कार के लिए किसी भी बड़ी भीड़ पर रोक लगा दी है.
कई धर्मगुरु, जिनमें सुप्रीम लीडर भी शामिल हैं, धार्मिक फ़तवे जारी कर चुके हैं. इन फ़तवों में पारंपरिक रूप से शव को नहलाने की प्रक्रिया को बंद करने के लिए कहा गया है ताकि शवों को नहलाने वालों (मोर्देशूर) को वायरस से सुरक्षित रखा जा सके.
एक ओर जहां डब्ल्यूएचओ अंतरराष्ट्रीय स्तर पर तत्काल और आक्रामक रूप से क़दम उठाने की अपील कर रहा है, वहीं दूसरी ओर ईरान का रेस्पॉन्स चीन और इटली के उठाए गए क़दमों के मुक़ाबले बेहद हल्का है.
स्कूलों, यूनिवर्सिटीज़ और सेमिनरीज़ को बंद कर दिया गया है. फ़ुटबॉल मैचों को कैंसिल कर दिया गया है. राजधानी तेहरान में बड़े पैमाने पर डिसइंफेक्शन कैंपेन चलाया जा रहा है.
ईरान के सभी लोगों को सलाह दी गई है कि वे ट्रैवल न करें और अपने घरों में ही रहें. 1979 में इस्लामिक रिपब्लिक बनने के बाद से पहली बार शुक्रवार की नमाज़ को भी रद्द कर दिया गया है.
ज़रूरत से ज़्यादा भरी हुई जेलों में वायरस को न फैलने देने के लिए 1,55,000 कैदियों को अस्थाई रूप से रिहा कर दिया गया है. इनमें राजनीतिक क़ैदी भी शामिल हैं. माना जा रहा है कि इनमें से कई की सेहत ख़राब है. इनमें ब्रिटिश-ईरानी चैरिटी वर्कर नाज़नीन ज़घारी-रैटक्लिफ़ भी हैं.
हालांकि, ज़्यादातर सरकारी बिल्डिंग्स, दफ़्तर और बैंक खुले हुए हैं.
यहां तक कि रिटायर्ड टीचर फ़तेमेह और उनके पति (असली नाम छिपा लिए गए हैं) जैसे मध्यमवर्गीय ईरानी लोग भी कह रहे हैं कि समस्या यह है कि अभी भी लोग ग्रोसरी से लेकर फ्यूल तक ख़रीदने के लिए कैश का सहारा ले रहे हैं.
उन्होंने कहा, "हमें अपनी मंथली पेंशन लेने के लिए बैंक जाना पड़ता है. हमें आने वाले दिनों में नौरोज़ का स्पेशल भत्ता मिलने की उम्मीद है."
ईरान के और बाहर के कई मेडिकल एक्सपर्ट्स का कहना है कि जब तक सरकार पारदर्शी आंकड़े नहीं लाती और कोम की तरह से समूचे शहरों को क्वारंटीन नहीं करती तब तक वायरस पूरे देश को अपनी चपेट में लेना जारी रखेगा.
प्रेसिडेंट रुहानी ने बार-बार कहा है कि सरकार शहरों को लॉकडाउन में नहीं डालेगी और सभी दुकानें खुली रहेंगी और लोग अपना काम जारी रखें. यह एक ऐसा फ़ैसला है जिसके बारे में कई लोगों का मानना है कि ईरान के पास इसके अलावा कोई दूसरा विकल्प है नहीं.
अमरीकी प्रतिबंधों ने ईरान की अर्थव्यवस्था की कमर तोड़ दी है.
फ़ारसियों का नया साल देश का सबसे बड़ा सालाना जलसा होता है, लेकिन फ़तेमेह का कहना है कि इस बार जश्न मनाने जैसा लग नहीं रहा.
वह कहती हैं, "अपनी पूरी ज़िंदगी में मैं कभी भी नौरोज़ के मौक़े पर ऐसे घर पर अकेली नहीं रही. यहां तक कि जंग के दौरान भी ऐसा नहीं हुआ, जबकि सद्दाम ने मिसाइलों से हमारे शहरों पर हमला कर दिया था. उस दौरान भी हम नौरोज़ पर लोगों से मिलने उनके घर जाते थे."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_vert-fut-51768194' lang='hin' type='mono' source_url='https://www.bbc.co.uk/hindi/vert-fut-51768194' term='COVID'>
कोरोना वायरस से कहीं ज़्यादा जानलेवा था ये ‘फ़्लू’
सौ साल पहले प्रथम विश्वयुद्ध के दौरान क़रीब दो करोड़ लोग मारे गए थे. उस युद्ध के परिणामों से दुनिया अभी उबरी नहीं थी कि उसे अचानक एक और भयानक संकट ने घेर लिया, और ये था फ़्लू का प्रकोप.
सौ साल पहले प्रथम विश्वयुद्ध के दौरान क़रीब दो करोड़ लोग मारे गए थे. उस युद्ध के परिणामों से दुनिया अभी उबरी नहीं थी कि उसे अचानक एक और भयानक संकट ने घेर लिया, और ये था फ़्लू का प्रकोप.
'स्पेनिश फ़्लू' नाम से जानी जाने वाली यह महामारी पश्चिमी मोर्चे पर स्थित छोटे और भीड़ वाले सैन्य प्रशिक्षण शिविरों में शुरु हुई.
इन शिविरों और ख़ासतौर पर फ़्रांस की सीमा के क़रीब की ख़ंदकों में गंदगी की वजह से ये बीमारी पनपी और तेज़ी से फैली.
युद्ध तो नवंबर 1918 में समाप्त हो गया था, लेकिन घर वापिस लौटने वाले संक्रमित सैनिकों के साथ यह वायरस भी अन्य क्षेत्रों में फैलता गया. इस बीमारी की वजह से बहुत सारे लोग मारे गए. माना जाता है कि स्पेनिश फ़्लू से पांच से दस करोड़ के बीच लोग मारे गए थे.
दुनिया में उसके बाद भी कई महामारियां फैलीं लेकिन इतनी घातक और व्यापक कोई और महामारी नहीं रही.
फ़िलहाल जब दुनिया में COVID-19 का प्रकोप सुर्खियों मे है, तो बीबीसी फ़्यूचर नज़र डाल रहा है 100 साल पहले फ़ैले स्पेनिश फ़्लू के कारण पैदा हुई स्थिति पर, ताकि आप जान सकें कि उस महामारी से हमने क्या सबक सीखे थे.
COVID-19 से मरने वाले कई लोग एक प्रकार के निमोनिया का शिकार हुए हैं जो वायरस से लड़ने में कमज़ोर हो चुके शरीर की रोग प्रतिरोधक क्षमता पर हावी हो जाता है.
COVID-19 और स्पेनिश फ़्लू के बीच यह एक समानता है, हालांकि स्पेनिश फ़्लू की तुलना में COVID-19 से संक्रमित लोगों की मृत्यु दर काफ़ी कम है.
अभी तक इस बीमारी से मरने वाले लोगों में अधिकांश बूढ़े लोग हैं या ऐसे लोग जिनकी रोग प्रतिरोधक क्षमता कमज़ोर थी.
ऐसे लोगों में संक्रमण भी आसानी से हुआ और उन्हें निमोनिया हो गया जिसका सीधा असर उनके फेफड़ों की क्षमता पर पड़ा.
जब स्पेनिश फ़्लू फैला था तब दुनिया में हवाई यात्रा की शुरुआत बस हुई थी. यह बड़ी वजह थी कि उस समय दुनिया के दूसरे देश बीमारी के प्रकोप से अछूते रहे.
उस समय बीमारी रेल और नौकाओं में यात्रा करने वाले यात्रियों के ज़रिए ही फैली इसलिए उसका प्रसार भी धीमी गति से हुआ.
कई जगहों पर स्पेनिश फ़्लू को पहुंचने में कई महीने और साल लग गए, जबकि कुछ जगहों पर यह बीमारी लगभग पहुंची ही नहीं. उदाहरण के तौर पर, अलास्का.
इसकी वजह थी वहां के लोगों द्वारा बीमारी को दूर रखने के लिए अपनाए गए कुछ बुनियादी तरीके.
अलास्का के ब्रिस्टल बे इलाक़े में यह बीमारी नहीं फैली. वहाँ के लोगों ने स्कूल बंद कर दिए, सार्वजानिक जगहों पर भीड़ के इकट्ठा होने पर रोक लगा दी और मुख्य सड़क से गाँव तक पहुँचने बाले रास्ते बंद कर दिए.
अब कोरोना वायरस को रोकने के लिए उसी तरह के मगर आधुनिक तरीक़े चीन और इटली में अपनाए जा रहे हैं जहाँ लोगों की आवाजाही और उनके भीड़ वाली जगहों जाने को नियंत्रित किया जा रहा है.
अलग लोग - अलग वायरस
डॉक्टर स्पेनिश फ़्लू को 'इतिहास का सबसे बड़ा जनसंहार' बताते हैं. बात केवल यह नहीं है कि इतनी बड़ी संख्या में लोग इससे मारे गए बल्कि यह कि इसका शिकार हुए कई लोग जवान और पूरी तरह स्वस्थ थे.
आमतौर पर स्वस्थ लोगों की रोग प्रतिरोधक क्षमता फ़्लू से निपटने में सफल रहती है. लेकिन फ़्लू का यह स्वरूप इतनी तेज़ी से हमला करता था कि शरीर की प्रतिरोधक शक्ति पस्त हो जाती. इससे सायटोकिन स्टॉर्म नामक प्रतिक्रिया होती है और फेफड़ों में पानी भर जाता है जिससे यह बीमारी अन्य लोगों में भी फैलती है.
उस समय बूढ़े लोग इसका शिकार कम हुए क्योंकि संभवत: वो 1830 में फैले इस फ़्लू के एक दूसरे स्वरूप से जूझ चुके थे.
फ़्लू की वजह से विश्व के विकसित देशों में सार्वजानिक स्वास्थ्य प्रणाली में काफ़ी विकास हुआ क्योंकि सरकारों और वैज्ञानिकों को अहसास हुआ की महामारियां बहुत तेज़ी से फैलेंगी.
कोरोना वायरस से ज़्यादा ख़तरा बूढ़े और पहले से बीमार लोगों को है. हालांकि इस बीमारी में मृत्यु दर कम है किंतु 80 से अधिक उम्र के लोगों में यह सबसे अधिक है.
स्पेनिश फ़्लू विश्व में तब फैला जब वह प्रथम युद्ध से उबर ही रहा था और उस समय संसाधन सैन्य कार्यों में लगा दिेए गए थे और सार्वजानिक स्वास्थ्य प्रणाली की परिकल्पना अधिक विकसित नहीं थी.
कई जगहों पर केवल मध्य और उच्च वर्ग के लोग ही डॉक्टरों से इलाज करवाने की क्षमता रखते थे.
स्पेनिश फ़्लू से मरने वालों में अधिकांश लोग झुग्गियों या शहरों के ग़रीब इलाकों में रहते थे जहां सफ़ाई और पोषक आहार की कमी थी.
शहरी इलाकों में मामले दर मामले लोगों का इलाज करना महामारी से निपटने के लिए पर्याप्त नहीं होगा.
सरकारों को युद्ध स्तर पर संसाधन लगाने होंगे, संक्रमित लोगों को अलग रखना होगा, और उसमें भी बच्चों को गंभीर रूप से संक्रमित लोगों से अलग रखना होगा.
साथ ही लोगों की आवजाही पर नियंत्रण लगाने पड़ेंगे ताकि बीमारी ख़ुद ही ख़त्म हो जाए.
कोरोना वायरस से निबटने के लिए आज जो सार्वजानिक स्वास्थ्य के कदम उठाए जा रहे हैं वो स्पेनिश फ़्लू के परिणामों से सीखे गए सबक का ही नतीजा हैं.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51954389' lang='hin' type='mono' source_url='https://www.bbc.co.uk/hindi/india-51954389' term='COVID'>
कोरोना वायरस: क्या 'कम्युनिटी ट्रांसमिशन' से बढ़ सकती हैं भारत की मुसीबतें
भारत में कोरोना वायरस की टेस्टिंग को लेकर कई सोशल मीडिया यूज़र चर्चा कर रहे हैं.
भारत में कोरोना वायरस की टेस्टिंग को लेकर कई सोशल मीडिया यूज़र चर्चा कर रहे हैं.
लोग सवाल कर रहे हैं कि, "कोरोना वायरस से संक्रमित लोगों की संख्या कई बड़े देशों में भी तेज़ी से बढ़ी है, लेकिन भारत में यह संख्या जिस रफ़्तार से बढ़ती हुई बताई जा रही है, कहीं उसकी वजह टेस्टिंग से संबंधित कुछ गड़बड़ियाँ तो नहीं हैं?"
दुनियाभर में अब तक दो लाख से ज़्यादा लोग कोरोना वायरस से संक्रमित पाये गए हैं और 8,600 से ज़्यादा लोगों की मौत हो चुकी है.
वहीं भारत में कोरोना वायरस से संक्रमित लोगों की संख्या 150 पार जा चुकी है और बुधवार शाम तक तीन लोगों की मौत COVID-19 की वजह से हो चुकी है. अब तक भारत में कुल 17 प्रदेशों में कोरोना संक्रमण के मरीज़ मिले हैं.
इटली, ईरान, स्पेन, ऑस्ट्रेलिया, जर्मनी, फ़्रांस, दक्षिण कोरिया और अमरीका समेत कई अन्य समृद्ध देशों से तुलना करें तो भारत की स्थिति फ़िलहाल काफ़ी नियंत्रित दिखाई पड़ती है.
भारत सरकार ने पिछले दो सप्ताह में कई यात्रा संबंधी प्रतिबंध लागू किये हैं. वहीं राज्य सरकारों ने भी 31 मार्च तक लोगों के एक जगह पर इकट्ठा होने को रोकने के लिए कई तरह के प्रतिबंध लागू कर दिये हैं.
केंद्र सरकार के नेतृत्व में काम करने वाली संस्था, इंडियन काउंसिल ऑफ़ मेडिकल रिसर्च ने मौजूदा स्थिति को देखते हुए यह दावा किया है कि "भारत फ़िलहाल दूसरे चरण में है और अब तक 'कम्युनिटी ट्रांसमिशन' का कोई मामला सामने नहीं आया है."
लेकिन आईसीएमआर के इस दावे का आधार क्या है? और क्या 'कम्युनिटी ट्रांसमिशन' होने पर स्थिति बिगड़ेगी? महामारी के फैलने को कितने चरणों में बाँटकर देखा जा रहा है और कितने लोगों के अब तक टेस्ट किये जा चुके हैं?
इन सभी सवालों के जवाब इंडियन काउंसिल ऑफ़ मेडिकल रिसर्च ने अपनी ताज़ा रिपोर्ट में दिया है जिसे संस्थान के डीजी डॉक्टर बलराम भार्गव ने जारी किया है.
पिछले दो सप्ताह में जितनी बार भारत सरकार के वरिष्ठ अधिकारियों ने प्रेस वार्ता की है, उसमें इस बात पर विशेष ज़ोर दिया गया है कि भारत में अभी तीसरा चरण नहीं आया है.
आईसीएमआर के अनुसार कोरोना वायरस महामारी के फैलने के चार चरण हैं.
भारत में कोरोना वायरस के प्रकोप को न्यूनतम रखने के लिए सरकार को चाहिए कि इसे दूसरे चरण में ही रोक लिया जाये.
इस बात को ध्यान में रखते हुए ही सरकार ने सभी देशों के साथ जुड़ी अपनी सीमाएं सील कर दी हैं, ट्रेनों, अंतरराष्ट्रीय उड़ानों और बसों को निलंबित किया है. संक्रमित देशों से लोगों की भारत में एंट्री पर रोक लगा दी गई है.
सैकड़ों भारतीय जो चीन, ईरान और इटली जैसे देशों में फंसे थे उन्हें भारत सरकार अपनी निगरानी में भारत लेकर आई है और उन्हें कोरोना वायरस से लड़ने के लिए बनाये गए क्वारंटीन सेंटरों में रखा गया है. लेकिन ऐसे लोगों की संख्या भी कम नहीं है जो अलग-अलग हवाई रूट लेकर पिछले तीन हफ़्तों में भारत में दाख़िल हुए हैं.
हवाई अड्डों पर हुई स्क्रीनिंग में इस तरह के अधिकांश लोगों में किसी तरह के लक्षण नहीं दिखे. ऐसे में ऐहतियात के तौर पर दो से तीन हफ़्ते के लिए उन्हें अपने घरों में ही रहने का सुझाव दिया गया था.
लेकिन ऐसे कुछ मामले पिछले दिनों सामने आ चुके हैं जिनमें या तो सावधानी नहीं बरती गई या फिर तथ्यों को प्रशासन से छिपाया गया, जैसे पिछले कुछ समय में किस देश की यात्रा करके लौटे हैं?
आईसीएमआर की रिपोर्ट में इस रवैये को ही कोरोना वायरस के फैलने की सबसे बड़ी वजह माना गया है.
भारत सरकार ने दावा किया है कि अब तक 11,500 से ज़्यादा लोगों की कोविड-19 के लिए जाँच की जा चुकी है.
सरकार ने 9 मार्च और फिर 17 मार्च को कोरोना वायरस की जाँच से जुड़ी एडवाइज़री जारी की थी. इसमें कहा गया कि भारत सरकार कोविड-19 के लिए अंधाधुंध टेस्टिंग नहीं कर सकती. यह भी कहा गया है कि संसाधनों के सही इस्तेमाल के लिए टेस्टिंग की एक रणनीति बनाई गई है जिसे 'टेस्टिंग प्रोटोकॉल' कहा जा रहा है.
'टेस्टिंग प्रोटोकॉल' बताएगा किसकी नहीं होगी टेस्टिंग?
इस टेस्टिंग प्रोटोकॉल के अनुसार बीते 14 दिनों में विदेश की यात्रा करके लौटे सभी लोगों को 14 दिन के लिए क्वारंटीन में यानी अलग-थलग रहने के लिए कहा जा रहा है. इस दौरान अगर उनमें कोई लक्षण दिखाई देते हैं, जैसे- ज़ुकाम, खाँसी या साँस लेने में तक़लीफ़, तो कोरोना संक्रमण का पता लगाने के लिए उनके ख़ून की जाँच की जाएगी.
ख़ून की जाँच में अगर वे कोरोना वायरस से संक्रमित पाये जाते हैं, तो उन्हें आइसोलेट किया जाएगा यानी और डॉक्टरों की निगरानी में रखा जाएगा.
अगर टेस्टिंग के दौरान संपर्क में आये लैब के किसी कर्मी में बीमारी के कुछ लक्षण दिखाई देते हैं, तो उनका भी टेस्ट किया जाएगा.
कम्युनिटी ट्रांसमिशन है या नहीं, इसकी जाँच के लिए यह प्रोटोकॉल बनाया गया है.
इसके अनुसार SARI यानी साँस से संबंधित किसी गंभीर बीमारी से जूझ रहे मरीज़ों के समूह में से बीस लोगों के सैंपल हर सप्ताह लिये जा रहे हैं. ये वो मरीज़ हैं जो 51 सरकारी केंद्रों में भर्ती हैं जहाँ कोरोना संक्रमित लोगों का इलाज चल रहा है.
फ़रवरी में ये रेंडम सैंपलिंग शुरू की गई थी. फ़रवरी में लिए गए सभी 500 सैंपल नेगेटिव पाए गए थे. मार्च में भी ये सैंपल लिये जा रहे हैं जिनके नतीजे अगले कुछ दिन में सामने आ जाएंगे.
इसी के आधार पर कहा जा रहा है कि भारत में फिलहाल कम्युनिटी ट्रांसमिशन के केस अभी नहीं हैं.
क्या हर सप्ताह 20 सैंपल काफ़ी हैं?
आईसीएमआर के डीजी डॉक्टर बलराम भार्गव ने कहा है कि "सैंपल हर हफ़्ते लिये जा रहे हैं, हर सेंटर से लिए जा रहे हैं, जो वहाँ की स्थानीय स्थिति का प्रतीकात्मक रूप बताते हैं."
"अब तक ये सैंपल नेगेटिव पाए गए हैं, वो भी उन लोगों के जो पहले से साँस से जुड़ी किसी समस्या से जूझ रहे हैं."
उन्होंने कहा कि "ऐसे में क्या सभी लोगों के टेस्ट करना संसाधनों की बर्बादी नहीं कहलाएगा. हम अस्पताल पहुँच रहे हर मरीज़ का सैंपल नहीं जाँच सकते."
उन्होंने बताया, "अभी जिन 51 सेंटरों में कोविड-19 के मरीज़ों को भर्ती किया जा रहा है, वहाँ इतने मरीज़ भर्ती नहीं हुए हैं जो हम सैंकड़ों लोगों के सैंपल हर सेंटर से ले सकें. अगर कुछ सेंपल पॉज़ीटिव आते हैं, तो हम आगे की रणनीति के बारे में विचार करेंगे. फ़िलहाल हमारी रणनीति सर्विलेंस करने की है जो बताती हैं कि भारत अभी फ़ेज़-2 में ही है. एक तय समय के बाद हम दोबारा उन मरीज़ों के सैंपल लेंगे, इसीलिए हम इसे सर्वे नहीं कह रहे हैं, सर्विलेंस कह रहे हैं."
आईसीएमआर के अधिकारियों की एक टीम ने हाल ही में एक प्रेस वार्ता में कहा कि "ऐसा नहीं है कि हम इन सैंपलों को देखते हुए निश्चिंत होकर बैठ गए हैं. पर दुनिया भर में वायरस किस तरह फैल रहा है, इसे जाँचने के लिए यही रेंडम सेंपलिंग का तरीक़ा अपनाया जाता है."
भारत सरकार के अनुसार देश में 71 टेस्टिंग यूनिट हैं जो आईसीएमआर के अंतर्गत काम कर रही हैं. इस हफ़्ते के आख़िर तक क़रीब 49 और सरकारी लैब कोविड-19 की जाँच के लिए तैयार हो जाएंगी. कोविड-19 की जाँच के लिए भारत ने विश्व स्वास्थ्य संगठन से क़रीब दस लाख किट भी माँगी हैं.
आईसीएमआर ने यह भी दावा किया है कि 23 मार्च तक भारत में दो ऐसी लैब तैयार हो जाएंगी जहाँ रोज़ाना 1400 टेस्ट हो सकेंगे. इससे तीन घंटे के भीतर कोविड-19 की जाँच की जा सकेगी.
इस तरह की कुछ अन्य मशीनें भी भारत सरकार ने विदेश से मंगवाई हैं. अमरीका और जापान के पास इस तरह की मशीने हैं जिनसे एक घंटे में कोविड-19 की जाँच की जा सकती है.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-52455589' lang='hin' type='mono' source_url='https://www.bbc.co.uk/hindi/india-52455589' term='COVID'>
कोरोना टेस्टिंग किट ख़रीद में मुनाफ़ाख़ोरी का पूरा सच
कोरोना वायरस टेस्टिंग किट के दाम को लेकर भारतीय आयुर्विज्ञान अनुसंधान परिषद (आईसीएमआर) पर बड़ा आरोप लग रहा है. आरोप ये है कि एक रैपिड डायगोनॉस्टिक किट की क़ीमत 245 रुपए है, जिसे आईसीएमआर कंपनी से 600 रुपए में ख़रीद रहा है. यानी इस कोरोना काल में भी लोग मुनाफ़ा कमाने से नहीं चूक रहे हैं. वो भी 145 फ़ीसदी ज़्यादा.
कोरोना वायरस टेस्टिंग किट के दाम को लेकर भारतीय आयुर्विज्ञान अनुसंधान परिषद (आईसीएमआर) पर बड़ा आरोप लग रहा है. आरोप ये है कि एक रैपिड डायगोनॉस्टिक किट की क़ीमत 245 रुपए है, जिसे आईसीएमआर कंपनी से 600 रुपए में ख़रीद रहा है. यानी इस कोरोना काल में भी लोग मुनाफ़ा कमाने से नहीं चूक रहे हैं. वो भी 145 फ़ीसदी ज़्यादा.
हालांकि आईसीएमआर ने इस पूरे मसले पर स्पष्टीकरण देते हुए कहा है कि भारत सरकार को एक भी पैसे का नुक़सान नहीं हुआ है. लेकिन टेस्टिंग किट ख़रीदने और बेचने और उसमें होने वाले मुनाफ़े की कहानी यहीं ख़त्म नहीं होती. जब आप इसकी जड़ में जाएंगे तो पता चलेगा, कहानी में बहुत कुछ और है, जो सामने अभी नहीं आया.
दरअसल ये पूरा मामला दिल्ली हाई कोर्ट के एक ऑर्डर से शुरू हुआ. आर्डर के बारे में जानने से पहले ये जानना ज़रूरी है कि कोविड-19 की जाँच दो तरह से की जाती है.
एक टेस्ट है RT-PCR टेस्ट, जिसमें रिपोर्ट आने में देर लगती है. लेकिन भारत सरकार जाँच के लिए इसी टेस्ट को ज़्यादा अहमियत देती है. दूसरा टेस्ट है रैपिड टेस्ट. जिसमें मिनटों में नतीजा आ जाता है.
लेकिन ये टेस्ट भारत सरकार सर्विलेंस के लिए करना चाहती है. इससे ये पता लगता है कि आपके शरीर में कभी इंफ़ेक्शन था और अब एंडी-बॉडी बन गए हैं.
भारत में रैपिड टेस्टिंग किट को चीन से आयात करने वाली एक कंपनी मैट्रिक्स लैब्स और पूरे भारत में इसे बांटने वाली कंपनी रेअर मेटाबोलिक्स लाइफ़ साइंसेज़ प्राइवेट लिमिटेड के बीच मार्च के महीने में एक क़रार हुआ था.
लेकिन दोनों कंपनियों के बीच पैसे के लेन-देन को लेकर विवाद हुआ और मामला दिल्ली हाई कोर्ट पहुंचा. दिल्ली हाई कोर्ट में याचिका रेअर मेटाबोलिक्स लाइफ़ साइंसेज़ प्राइवेट लिमिटेड ने डाली थी.
क़रार के मुताबिक़ वो देश भर के लिए रैपिड किट की डिस्ट्रिब्यूटर थी और मैट्रिक्स लैब देश भर में इन सभी किट के लिए इंपोर्टर यानी आयात करने वाली कंपनी थी.
उनका आरोप था कि चीन से किट्स की आयात कर रही कंपनी मैट्रिक्स लैब्स डिलीवरी के पहले पैसे की मांग कर रही है.
कंपनी के वकील जयंत मेहता ने बीबीसी से बातचीत में बताया कि इस केस की सुनवाई के दौरान कोर्ट को पता चला कि चीन से किट को आयात करने वाली कंपनी तो मात्र 245 रुपए प्रति किट के दाम पर ये किट ख़रीद रही है.
इस पर कोर्ट ने कहा कि आज के इस दौर में किट जैसी ज़रूरी सामान पर 245 रुपए के ऊपर 155 रुपए और जोड़ दें तो भी कंपनी को 61 फ़ीसदी का मुनाफ़ा होगा. ये बहुत ज़्यादा है और किट बेचने वाले के लिए कम तो नहीं है. इसलिए जीएसटी के साथ मिला कर रैपिड टेस्टिंग किट की क़ीमत 400 रुपए प्रति किट से ज़्यादा नहीं होनी चाहिए.
और इसी ऑर्डर से ये बात निकल कर सामने आई कि चीन से मंगाई जाने वाली किट दरअसल केवल 245 रुपए में ही आ रही है, जबकि ICMR इसके लिए कंपनी को 600 रुपए का दाम दे रही है.
इस पूरे घटनाक्रम पर बीबीसी ने मैट्रिक्स लैब्स के वकील से बात की. उनके वकील अमिताभ चतुर्वेदी ने बीबीसी से बातचीत में दावा किया है कि वो तो डिस्ट्रिब्यूटर को किट 400 रुपए प्रति किट के हिसाब से ही दे रहे थे, लेकिन डिस्ट्रिब्यूटर इसे आगे आईसीएमआर या दूसरी राज्य सरकारों को 600 रुपए में बांट रहे थे.
दिल्ली हाई कोर्ट ने मामले का निपटारा करते हुए दोनों कंपनियों की सहमति से ये तय किया कि आगे से ये टेस्ट किट 400 रुपए में ही सरकार को बेचे जाएंगे.
यहीं ये पता चला कि जिस किट की क़ीमत 245 रुपए है, उसे सरकार 600 रुपए में ख़रीद रही है यानी दोगुने से भी ज़्यादा दाम पर.
रेअर मेटाबोलिक्स  कंपनी 22 मई 2015 में स्थापित हुई, जिसका पता दिल्ली के द्वारका इलाक़े पर रजिस्टर है. कंपनी के तीन डायरेक्टर हैं, कृपा शंकर गुप्ता, शोभा दत्ता और शैलेश पांडे. 2019 में कंपनी का टर्नओवर 6.19 करोड़ का था. अख़बार बिजनेस टुडे के मुताबिक़ कंपनी की नेट वर्थ 22.06 लाख की है.
जब विवाद ज़्यादा बढ़ गया तो आईसीएमआर की ओर से एक प्रेस नोट जारी कर पूरे मामले पर स्पष्टीकरण दिया गया. 27 अप्रैल 2020 को जारी इस प्रेस नोट में उनकी तरफ़ से दो अहम बातें कही गई.
चूंकि चीन से मंगाए ये किट ख़राब पाए गए हैं, इसलिए सरकार ने कंपनी को पैसे का भुगतान नहीं किया है. इसलिए सरकार को अभी तक कोई घाटा नहीं हुआ है.
आईसीएमआर ने सबसे पहले जब इस तरह की रैपिड टेस्टिंग किट को ख़रीदने की निविदाएं /बोलियां मंगाईं थी, तब किसी कंपनी ने इसमें रुचि नहीं दिखाई थी.
दूसरी बार निविदाएं मंगाने पर बायमेडिक्स और वोंडफो की निविदाएं फ़ाइनल की गई, जो सभी शर्तों को पूरा करते हुए सबसे कम दाम पर ये किट सरकार को देने का प्रस्ताव रख रही थी. रैपिड टेस्टिंग किट के लिए ये क़ीमत 600 रुपए थे.
आईसीएमआर का दावा है कि उन्होंने चीन की कंपनी से सीधे इन रैपिड टेस्टिंग किट को मंगाने की कोशिश की थी, लेकिन उनमें कुछ दिक्क़तें सामने आई.
उनके मुताबिक़ चीन की कंपनी- पहले ही पूरे पैसे मांग रही थी, किट ख़राब निकलने पर वापस लेने का प्रावधान उनके कोटेशन में नहीं था, वो किट के दाम को डॉलर के बढ़ने और घटने के साथ जोड़ कर दाम बता रहे थे.

इन सब वजहों से आईसीएमआर ने चीन से किट सीधे ख़रीदने की प्रक्रिया नहीं अपनाई.
आईसीएमआर का कहना है कि वो पहली बार इस तरह की किट विदेश से ख़रीद रहे थे, इसलिए जो कोटेशन कंपनियों ने उन्हें दिए वही उनके लिए रेफ़रेंस प्वाइंट था.
लेकिन ये बात तो हुई रैपिड टेस्टिंग किट की. सरकार हमेशा से दावा करती रही है कि ये टेस्टिंग किट केवल सर्विलेंस के लिए इस्तेमाल में आती है. जाँच के लिए सरकार RT-PCR किट का ही इस्तेमाल करने की सलाह देती है.
जब पूरे देश में किट के दाम को लेकर राजनीति शुरू हो गई तो सोमवार सुबह राहुल गांधी ने इस पर ट्वीट भी किया. ट्वीट में उन्होंने लिखा- "जब समूचा देश Covid-19 आपदा से लड़ रहा है, तब भी कुछ लोग अनुचित मुनाफ़ा कमाने से नहीं चूकते. इस भ्रष्ट मानसिकता पर शर्म आती है, घिन आती है. हम PM से माँग करते हैं कि इन मुनाफ़ाख़ोरों पर जल्द ही कड़ी कार्रवाई की जाए. देश उन्हें कभी माफ़ नहीं करेगा."
इससे पहले कांग्रेस के नेता डॉ. उदित राज ने भी एक ट्वीट के साथ फोटो शेयर करते हुए कहा था कि इसमें कितनी सच्चाई है, मुझे नहीं पता.
ट्वीट के साथ जो फोटो था, उसमें किसी अनवेरिफ़ाइड अकाउंट से लिखा गया था कि भारत में 17 कंपनियां 500 रुपए में किट देने को तैयार थीं, लेकिन पीएम ने ठेका एक गुजराती कंपनी को दिला दिया. जय हो मोदी जी की.
डॉ. उदित राज के ट्वीट का जवाब देते हुए ICMR ने लिखा, "ये फ़ेक न्यूज़ है. ICMR ने RT-PCR टेस्ट के लिए 740-1150 रुपए टेस्ट किट का दाम तय किया है और रैपिड टेस्ट के लिए 528-795 रुपए टेस्ट किट का दाम तय किया है. इससे कम क़ीमत पर कोई भी कंपनी अगर ये किट सरकार को दे सकती है, तो वो ICMR या फिर केंद्रीय स्वास्थ्य मंत्रालय में संयुक्त सचिव रिसर्च विभाग, अनु नागर से संपर्क कर सकते हैं."
जिस RT-PCR टेस्ट किट के लिए आईसीएमआर ने 740-1150 रुपए दाम अपने ट्वीट में बताया, वो टेस्ट किट के लिए प्राइवेट लैब्स 4500 रुपए जनता से वसूल रहे हैं.
इसके लिए आईसीएमआर ने बाक़ायदा एक नोटिफ़िकेशन जारी करके कहा है कि कोई निजी लैब्स कोरोना के टेस्ट के लिए 4500 रुपए से अधिक वसूल नहीं सकते.
ऐसे में सवाल उठता है कि 1150 रुपए में मिलने वाले किट के लिए 4500 रुपए क्यों वसूल रही है सरकार?
दरअसल ये पहला मौक़ा नहीं है जब कोविड-19 के टेस्ट किट को लेकर सवाल उठ रहे हैं. इसके पहले भी सर्वोच्च अदालत में कोविड-19 की हर तरह की टेस्टिंग को फ़्री करने के लिए एक याचिका दायर की गई थी.
8 अप्रैल को इस याचिका पर सुनवाई करते हुए सुप्रीम कोर्ट ने आदेश दिया था कि प्राइवेट लैब्स में फ़्री में हो कोविड-19 के टेस्ट. उस वक़्त बात RT-PCR टेस्ट की ही हो रही थी.
कोविड-19 का टेस्ट मुफ़्त में हो, सुप्रीम कोर्ट में इस याचिका को दायर करने वाले शंशाक देव ने बीबीसी को बताया कि उनकी याचिका का आधार ही ये था कि एक परिवार में 4 लोग हैं और सबको टेस्ट करना पड़े तो 18000 रुपए का ख़र्च आएगा.
इतना ही नहीं एक बार टेस्ट करने के बाद पॉज़िटिव पाए जाने पर एक व्यक्ति को दो बार और टेस्ट कराना पड़ता है. दो बार टेस्ट में नेगेटिव आने के बाद ही उसे अस्पताल से छुट्टी मिलती है. इस लिहाज़ से तो एक परिवार के लिए 50 हज़ार से ज़्यादा ख़र्च केवल टेस्ट पर ही होगा. दवा और अस्पताल में एडमिट होने का ख़र्च तो अलग ही है.
लेकिन सुप्रीम कोर्ट के इस फ़ैसले के तुरंत बाद आईसीएमआर कोर्ट पहुंची और कहा कि एक्सपर्ट की रायशुमारी करने के बाद ही प्राइवेट लैब्स के लिए RT-PCR  टेस्ट की क़ीमत 4500 रुपए तय की गई है. वैसे भी आयुष्मान योजना के तहत सरकार प्राइवेट अस्पतालों में ज़रूरत मंदों का मुफ़्त में टेस्ट करवा रही है.
आईसीएमआर ने अपनी दलील में ये भी कहा कि सरकारी अस्पतालों में वैसे भी ये टेस्ट मुफ़्त हो रहे हैं. केवल 12 फ़ीसदी के आसपास ही लोग प्राइवेट लैब्स में टेस्ट करवा रहे हैं.
बीबीसी ने इस बारे में आयुष्मान भारत योजना के सीईओ इंदु भूषण से बात की. उनके मुताबिक़ 4 तारीख़ के केंद्र सरकार के फ़ैसले के बाद इस योजना के तहत अब तक मात्र 14 लोगों का कोविड टेस्ट प्राइवेट अस्पताल में मुफ़्त हो पाया है.
इनमें सबसे ज़्यादा 8 लोगों का टेस्ट मध्य प्रदेश में हुआ है, यूपी में दो, हरियाणा में दो और छत्तीसगढ़ केरल में एक-एक व्यक्ति का कोविड टेस्ट आयुष्मान योजना में मुफ़्त हुआ है.
ये हाल तब है जब सरकार ये दावा करती है कि इस योजना के देश भर में 50 करोड़ लाभार्थी हैं.
इंदु भूषण के मुताबिक़ ये संख्या कम इसलिए भी है क्योंकि आज भी क़रीब 88 फ़ीसदी लोग सरकारी अस्पतालों में इलाज के लिए जा रहे हैं.
लेकिन जानकार इस बात से सहमत नहीं दिखते. टेस्टिंग किट और उसके दाम पर हुए पूरे विवाद पर बीबीसी ने बात की वरिष्ठ स्वास्थ्य पत्रकार विद्या कृष्णन से.
विद्या एक स्वतंत्र पत्रकार हैं और वर्षों से स्वास्थ्य के मुद्दों पर लिखती रही हैं. उनके लेख द अटलांटिक और लॉस एंजेलेस टाइम्स में छपते रहे हैं.
विद्या ने बताया, "जिस रैपिड किट को उन्होंने 600 रुपए में ख़रीदा है, उसी तरह की टेस्टिंग किट को छत्तीसगढ़ सरकार ने मात्र 337 रुपए में कैसे ख़रीदा. छत्तीसगढ़ का मॉडल ही सबसे सटीक है, ऐसा नहीं है. लेकिन सरकार थोड़ा और रेकी करती तो, उनको और सस्ते में किट ज़रूर मिल जाते."
विद्या फ़्रांस और दक्षिण एशियाई देशों का उदाहरण देते हुए कहती हैं, "दुनिया के बड़े से बड़े देश में भी ये टेस्ट फ़्री में हो रहे हैं. अमरीका में बिल लाया गया है ताकि मरीज़ों को टेस्ट के पैसे ना देना पड़े. बांग्लादेश में ये टेस्ट फ़्री में हो रहा है, श्रीलंका में फ़िलहाल केवल सरकारी लैब्स में ही ये टेस्ट हो रहा है, पाकिस्तान में प्राइवेट लैब्स में हो रहा है लेकिन वहां क़ीमत पर सरकार का नियंत्रण है और कम भी है."
उन्होंने कहा, "मरीज़ को पैसा दे कर टेस्ट कराने के लिए बोलेंगे तो वो और बीमारी को छिपाएंगे. इससे सरकार को पता नहीं चलेगा कि बीमारी समाज में किस हद तक फैल चुकी है."
विद्या ने RT-PCR टेस्ट किट पर भी बात की. उनके मुताबिक, "RT-PCR टेस्ट किट का बेस प्राइज जो आईसीएमआर ने ट्विटर पर डाला वो 740-1150 रुपए है."
विद्या का कहना था, "पिछले महीने की हमारी रिपोर्टिंग से पता चला है कि टेस्टिंग के लिए 4500 रुपए की सीमा तय करने के दौरान आईसीएमआर ने कई निजी कंपनियों के साथ बातचीत की. उन कमेटी के बारे में या उनकी बैठकों में क्या बात हुई, ये जानकारी सार्वजनिक नहीं की गई है. एक कंपनी बायोकॉन के बारे में किरण मज़ूमदार शॉ ने सार्वजनिक तौर पर बताया है कि वो उस कमेटी का हिस्सा थी. उस कंपनी ने मायलैब्स के साथ साझेदारी की और मायलैब्स कोविड के टेस्ट की किट बनाती है. इस तरह से ये हितों के टकराव का मामला बनता है और टेस्टिंग की क़ीमतों के बारे में जो भी जानकारी है वो सार्वजनिक रूप से सामने आनी चाहिए."
बीबीसी से बातचीत में किरण मजूमदार शॉ ने इन आरोपों से इनकार किया. उनका कहना है कि वो किसी कमेटी कि कभी हिस्सा नहीं रहीं और ना ही किट ख़रीदने पर इनसे सरकार ने कभी बात की.
हालांकि उन्होंने स्वीकार किया कि सरकार ने उनसे संपर्क किया था ताकि वो प्राइवेट लैब्स को कोविड-19 की टेस्टिंग करने के लिए मनाएं. उन्होंने कहा, "सरकार जानती थी कि सरकारी लैब्स में टेस्ट करना ही काफ़ी नहीं है और इसमें प्राइवेट लैब्स की भागीदारी आवश्यक है. उस वक्त सरकार ने मुझसे कहा कि आपके पास डाइग्नॉस्टिक्स लैब्स नहीं हैं, लेकिन प्राइवेट लैब्स को साथ लाने का काम तो आप कर ही सकती हैं. तब मैंने प्राइवेट लैब्स से बात की थी. उस समय टेस्ट के दाम तय करने की बात जब सामने आई, तो हमने सरकार से पूछा कि उनको एक टेस्ट कितने का पड़ रहा है, उन्होंने हमें 4500 रुपए बताए और वहीं मैंने प्राइवेट लैब्स को बताया, जिस पर आगे चल कर सहमति बनी."
किरण ने आगे बताया कि उस वक्त भी उन्होंने प्राइवेट लैब्स से कहा था कि जब देश में ये किट बनने लग जाएंगे तो इसके दाम कम किए जा सकते हैं.
किरण के मुताबिक़ ये रेट RT-PCR टेस्ट किट के लिए थे. यहां ये समझने की ज़रूरत है कि RT-PCR टेस्ट किट में क्या-क्या होता है.
उन्होंने बताया, "इसमें दाम में केवल किट ही नहीं है, इस क़ीमत में टेस्ट करने वाला आदमी, उसके पीपीई, उसके आने जाने का ख़र्च, लैब का ख़र्च, टेस्ट करने के लिए इस्तेमाल में आने वाले सामान केमिकल सब शामिल हैं. ये उतना आसान नहीं है जितना एक आम आदमी समझता है. इस दाम का एक पूरा ब्रेक-अप है."
उन्होंने कहा कि जिस दिन इस टेस्ट में इस्तेमाल होने वाले सभी सामान के दाम कम हो जाएंगे, उस दिन टेस्ट किट की क़ीमत अपने आप कम हो जाएगी. अब मैंने सुना है कि 2000 रुपए में भी भारत में ये बन रहा है.
किरण का दावा है कि सरकार के किसी कमेटी का वो कभी भी हिस्सा नहीं थी, ना ही रैपिड टेस्ट किट के चीन से इंपोर्ट में उनका कोई हाथ है.
फ़िलहाल अभी भी स्थिति दोनों टेस्ट किट के दामों को लेकर स्पष्ट नहीं है. रैपिड टेस्ट किट पर सरकार भले ही अपनी स्थिति स्पष्ट करने का दावा कर रही हो, लेकिन RT-PCR किट की उचित क़ीमतों को लेकर संशय बरक़रार है.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_international-51930089' lang='hin' type='mono' source_url='https://www.bbc.co.uk/hindi/international-51930089' term='COVID'>
कोरोना वायरस को लेकर चीन और अमरीका में तीखी कहासुनी
अमरीकी राष्ट्रपति डोनाल्ड ट्रंप ने ट्वीट कर कोरोना वायरस को 'चीनी' वायरस कहा तो चीन ने कड़ी आपत्ति दर्ज कराई.
अमरीकी राष्ट्रपति डोनाल्ड ट्रंप ने ट्वीट कर कोरोना वायरस को 'चीनी' वायरस कहा तो चीन ने कड़ी आपत्ति दर्ज कराई.
चीनी विदेश मंत्रालय के प्रवक्ता ने अमरीका को चेतावनी देते हुए कहा है कि वो चीन को गाली देने से पहले 'अपने काम पर ध्यान दें.'
Covid-19 वायरस का पहला मामला 2019 के आख़िर में चीन के वुहान शहर में पाया गया था.
हालांकि, पिछले सप्ताह चीनी विदेश मंत्रालय के प्रवक्ता ने कोरोना वायरस को एक साज़िश बताते हुए अमरीकी सेना पर आरोप लगाया था कि वो इस वायरस को उसके क्षेत्र में लेकर आए.
इस पर अमरीकी विदेश मंत्री माइक पॉम्पियो ने कहा था कि चीन 'ग़लत सूचनाएं' न फैलाए.
पूरी दुनिया में अब तक कोरोना वायरस से संक्रमित एक लाख 70 हज़ार लोगों का पता चला है, जिसमें 80 हज़ार चीन के हैं.
चीन ने मंगलवार को बताया कि उसके यहां केवल एक नए कोरोना वायरस के पीड़ित का पता चला है.
The United States will be powerfully supporting those industries, like Airlines and others, that are particularly affected by the Chinese Virus. We will be stronger than ever before!
पोस्ट ट्विटर समाप्त  @realDonaldTrump
अमरीकी राष्ट्रपति डोनाल्ड ट्रंप ने सोमवार को ट्वीट किया था जिसमें उन्होंने Covid-19 वायरस को 'चीनी वायरस' कहा था.
चीन के विरोध के बावजूद अमरीकी राष्ट्रपति इसे चीनी वायरस कह रहे हैं. अब से थोड़ी देर पहले किए गए अपने ट्वीट में उन्होंने इसे फिर से इसे चीनी वायरस बताया है.
Cuomo wants “all states to be treated the same.” But all states aren’t the same. Some are being hit hard by the Chinese Virus, some are being hit practically not at all. New York is a very big “hotspot”, West Virginia has, thus far, zero cases. Andrew, keep politics out of it....
पोस्ट ट्विटर समाप्त 2 @realDonaldTrump
विश्व स्वास्थ्य संगठन (डब्ल्यूएचओ) ने चेतावनी दी है कि इस वायरस को किसी ख़ास समूह या क्षेत्र से जोड़ना ग़लत है.
हालांकि, कई अमरीकी प्रशासनिक अधिकारी इसको चीनी वायरस कह रहे हैं. पॉम्पियो भी कई बार इसको 'वुहान वायरस' कह चुके हैं.
चीनी विदेश मंत्रालय के प्रवक्ता गेंग शुआंग ने ट्रंप के ट्वीट को 'चीन पर दोषारोपण' करने वाला बताया है.
उन्होंने कहा, "हम अमरीका से मांग करते हैं कि वो अपनी ग़लती को सुधारे और चीन के ख़िलाफ़ अपने आधारहीन आरोपों को रोके."
चीन की सरकारी समाचार एजेंसी शिन्हुआ का कहना है कि ट्रंप की भाषा 'नस्लवादी और भेदभावपूर्ण' है और यह 'राजनेता की ग़ैर-ज़िम्मेदारी और अक्षमता' को दिखाता है. यह वायरस को लेकर डर बढ़ाने वाला है.
ट्रंप की अमरीका में भी आलोचना हो रही है. न्यूयॉर्क के मेयर बिल डी ब्लासियो ने ट्वीट करके कहा कि इस टिप्पणी के ज़रिए एशियाई-अमरीकियों के ख़िलाफ़ 'कट्टरता को बढ़ावा' देने का ख़तरा बढ़ सकता है.
If you’re looking for someone to pin this crisis on, try the guy who made up a phony Google website or promised testing kits that he STILL hasn’t delivered.Our Asian-American communities — people YOU serve — are already suffering. They don’t need you fueling more bigotry. https://t.co/jjcO7treC2
पोस्ट ट्विटर समाप्त  @NYCMayor
कोरोना वायरस की शुरुआत को लेकर चीन की तरफ़ से नई थ्योरी दी जा रही है. चीन के विदेश मंत्रालय के एक प्रवक्ता ने कहा है कि यह अमरीकी बीमारी है जो शायद अक्टूबर में चीन के वुहान में आए अमरीकी सैनिकों से फैली है.
हालांकि, इस नई थ्योरी के समर्थन में कोई सबूत नहीं दिया गया है. कोरोना वायरस को लेकर अमरीकी सैनिकों पर आरोप चीन के विदेश मंत्रालय के एक प्रवक्ता चाओ लिजियान ने ट्वीट कर लगाया है. कोरोना वायरस को लेकर अप्रमाणिक रूप से कई बातें पहले भी कही गई हैं.
इससे पहले अमरीकी सीनेटर टॉम कॉटन ने आशंका जताते हुए कहा था, ''संभव है कि कोरोना वायरस चीन का जैविक हथियार हो और इसे वुहान लैब में विकसित किया जा रहा हो.''
कॉटन ने कहा था, ''हमारे पास इस बात के सबूत नहीं हैं कि ये बीमारी यहीं पनपी है. लेकिन शुरुआत से ही चीन का जो रवैया और छल की भावना है उसे देखते हुए हमें एक ही सवाल पूछने की ज़रूरत है कि सबूत क्या कहते हैं और चीन फ़िलहाल उस सवाल पर कोई सबूत नहीं दे रहा.''
हालांकि बाद में कॉटन इस बात से असहमत नज़र आए कि कोरोना वायरस चीनी जैविक हथियार फटने की वजह से फैला है. लेकिन यह उन तमाम कहानियों में से एक है जो वॉशिंगटन में चीन को लेकर कही जा रही हैं.
मीडिया में जब हुआ जैविक हथियार का दावा
अंतर्राष्ट्रीय मीडिया की कुछ रिपोर्ट्स कोरोना वायरस को चीन के जैव हथियार बनाने की कोशिश के तौर पर जोड़ा है. द डेली मेल और द वॉशिंगटन टाइम्स ने रिपोर्ट छापी है कि कोरोना वायरस चीन के जैविक युद्ध प्रोग्राम (बायो वारफेयर प्रोग्राम) का हिस्सा था.
स्टीफ़न केविन बैनन ने बीते महीने वॉशिंगटन टाइम्स के रिपोर्टर बिल गेर्ट्ज़ को एक रेडियो शो 'वॉर रूम: पैनडेमिक' में बतौर गेस्ट बुलाया था जिसमें उन्होंने इस बात के संकेत दिए थे कि चीन जैव युद्ध प्रोग्राम के तहत एक वायरस बना रहा था.
बैनन ने इसके पहले ऐसा ही एक और शो किया था जिसमें सीनेट में महाभियोग ट्रायल को लेकर राष्ट्रपति डोनल्ड ट्रंप का बचाव किया गया था. इस शो का नाम 'वॉर रूम: इंपीचमेंट' था.
25 जनवरी को अपने शो में बैनन ने कहा, ''वॉशिंगटन टाइम्स में बिल गेर्ट्ज़ ने एक शानदार आर्टिकल लिखा है जिसमें वुहान में बायोलॉजिकल लैब्स का ज़िक्र है.''
इसके बाद उनके कई प्रोग्राम में बिल गेर्ट्ज़ नज़र आए और बायो हथियार थ्योरी को आगे बढ़ाया.
फॉक्स न्यूज़ ने भी इस थ्योरी का ज़िक्र किया और इसे आगे बढ़ाने का काम किया. एक आर्टिकल में फॉक्स न्यूज़ ने 1980 के दशक में लिखी गई एक किताब का ज़िक्र किया जिसने कथित तौर पर कोरोना वायरस का अंदाज़ा लगाया था. यह किताब चीनी सेना की उन लैब के बारे में है जो जैव हथियार बनाती हैं.
दोनों देशों के संबंध इस समय तनावपूर्ण बने हुए हैं.
राष्ट्रपति ट्रंप लगातार चीन पर अनुचित व्यापारिक व्यवहार और बौद्धिक संपदा की चोरी का आरोप लगाते रहे हैं.
वहीं, चीन में यह आम धारणा है कि अमरीका उसको वैश्विक आर्थिक शक्ति बनने से रोकने की कोशिश कर रहा है.
दोनों तीखे व्यापार युद्ध में लगे हुए हैं जिसमें अमरीका और चीन ने अरबों डॉलर के सामानों पर टैरिफ़ लगा दिया है.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_international-51781846' lang='hin' type='mono' source_url='https://www.bbc.co.uk/hindi/international-51781846' term='COVID'>
कोरोना वायरस: इटली में 200 की मौत, दुनिया भर में एक लाख से ज़्यादा मामले
इटली में कोरोना वायरस से होने वाली मौतों का आंकड़ा 197 से बढ़कर 200 हो गया है.
इटली में कोरोना वायरस से होने वाली मौतों का आंकड़ा 197 से बढ़कर 200 हो गया है.
अधिकारियों ने बताया कि पिछले 24 घंटों के भीतर इटली में 49 लोगों की मौत हुई है.
इसी के साथ वहां कोरोना संक्रमण के कुल मामलों की संख्या 4,600 हो गई है.
कोरोना वायरस से चीन के बाद सबसे ज़्यादा मौतें इटली में हुई हैं.
चीन में अब तक वायरस की चपेट में आकर 3,000 से ज़्यादा लोगों ने जान गंवाई है.
विश्व स्वास्थ्य संगठन के मुताबिक़ कोरोना की वजह से दुनिया भर में अब तक 101,000 से ज़्यादा लोग संक्रमित हो चुके हैं.
कोरोना वायरस से संक्रमण की वजह से फ्रांस और स्पेन में मरने वालों की संख्या बढ़ गई है.
फ्रांस के स्वास्थ्य मंत्रालय ने शनिवार को दो और लोगों के मौत की पुष्टि की. इसके साथ ही फ्रांस में कोरोना की वजह से मरने वालों की संख्या बढ़कर 11 हो गई है.
फ्रांस की सरकार ने बताया कि कोरोना से संक्रमित लोगों की संख्या 716 हो गई जबकि एक दिन पहले ये 103 कम थी.
स्पेन में भी शनिवार को दो लोगों के मौत की ख़बर है. वहां अब तक कोरोना की वजह से 10 लोग जान गंवा चुके हैं.
इसके अलावा जापान में डायमंड प्रिसेंज जहाज के एक पूर्व यात्री की कोरोना से संक्रमण होने के बाद मौत हो गई. उन्हें निगरानी में रखा गया था.
फ्रांस की सरकार ने बताया कि कोरोना से संक्रमित लोगों की संख्या 716 हो गई जबकि एक दिन पहले ये 103 कम थी.
स्पेन में भी शनिवार को दो लोगों के मौत की ख़बर है. वहां अब तक कोरोना की वजह से 10 लोग जान गंवा चुके हैं.
इसके अलावा जापान में डायमंड प्रिसेंज जहाज के एक पूर्व यात्री की कोरोना से संक्रमण होने के बाद मौत हो गई. उन्हें निगरानी में रखा गया था.
जापान के पब्लिक ब्रॉडकास्टर एनएचके ने बताया कि डायमंड प्रिसेंज जहाज के सात यात्रियों की अब तक मौत हो चुकी है.
चीन के वुहान से फैलना शुरू हुआ कोरोना वायरस इस समय पूरी दुनिया के कई देशों में दस्तक दे चुका है.
इस वायरस के डर के कारण ऑस्ट्रेलिया में टॉयलेट पेपर ख़त्म होने की अफ़वाहें अभी भी जारी हैं.
ऑस्ट्रेलिया में #ToiletPaperEmergency और #ToiletPaperApocalypse ट्रेंड कर रहे हैं और टॉयलेट पेपर की मांग कम नहीं हो रही है.
इसी सप्ताह एक ऑस्ट्रेलियाई अख़बार ने अपने अख़बार में आठ पन्नों को खाली छोड़ा था जिसका टॉयलेट पेपर के रूप में इस्तेमाल किया जा सकता था.
हालांकि, ऑस्ट्रेलियाई प्रशासन साफ़ कर चुका है कि देश में टॉयलेट पेपर की कोई कमी नहीं है.
इस अफ़वाह के कारण पिछले हफ़्ते एक पुलिसकर्मी को एक आदमी पर बल प्रयोग करना पड़ा था क्योंकि वो शख़्स टॉयलेट पेपर को लेकर स्टोर के कर्मचारी से लड़ रहा था.
वहीं सिडनी के एक वीडियो में तीन महिलाएं टॉयलेट पेपर के बड़े पैक के लिए लड़ रही हैं.
इसके अलावा कुछ ऐसे लोग भी हैं जिन्होंने टॉयलेट पेपर का स्टॉक जमा कर लिया है.
क्रिस जेनेत्ज़की (35) और हैडी जेनेत्ज़की (33) जोड़े का कहना है कि उसने ग़लती से पिछले महीने 3,260 डॉलर के 2,306 टॉयलेट रोल ख़रीद लिए थे.
मनोवैज्ञानिक और उपभोक्ता विशेषज्ञों का कहना है कि टॉयलेट पेपर ख़रीदने की या मांग 'फ़ीयर ऑफ़ मिसिंग आउट' सिंड्रोम के कारण है, जिसमें आधुनिक जीवनशैली की सुविधाओं के आभाव का डर रहता है.
Covid-19 वायरस के कारण ईरान में एक और सांसद की मौत हो गई है.
सरकारी समाचार एजेंसी इरना के मुताबिक़, 55 वर्षीय फ़ातिमा रहबर रूढ़िवादी पार्टी से थीं जो हाल ही में तेहरान से संसद के लिए चुनी गई थीं.
पिछले महीने ईरान के उप-मंत्री इराज हरिरची और एक सांसद इस वायरस के शिकार पाए गए थे. बाद में सांसद की मौत हो गई थी.
उनके अलावा देश के सर्वोच्च नेता अली ख़ामेनेई के वरिष्ठ सलाहकार की मौत हो चुकी है.
ईरान ने अब तक अपने यहां कोरोना वायरस के कारण 5,823 लोगों के संक्रमित होने और 145 लोगों के मौत होने की पुष्टि कर दी है.
हालांकि, इन आंकड़ों को कम माना जा रहा है.
इस पर क़ाबू पाने के लिए सरकार ने देश में स्कूलों को बंद कर दिया है और सांस्कृतिक-खेल कार्यक्रमों को रद्द कर दिया गया है.
अमरीका के कैलिफ़ोर्निया में सेन फ़्रांसिस्को के तट पर रोके गए ग्रैंड प्रिंसेज़ क्रूज़ शिप नामक जहाज़ पर कोरोना वायरस से 21 नए लोगों के संक्रमित होने की पुष्टि हुई है.
यह जहाज़ डायमंड प्रिंसेज़ नामक जहाज़ की कंपनी द्वारा ही संचालित होता है.
डायमंड प्रिंसेज़ पर कोरोना वायरस का पता चला था जिसको जापान के तट पर रोका गया था.
अमरीकी राष्ट्रपति माइक पेंस ने कहा है कि ग्रैंड प्रिंसेज़ जहाज़ को एक ग़ैर-व्यावसायिक बंदरगाह पर भेजा जाएगा जहां पर सभी 3,533 यात्रियों और क्रू की जांच की जाएगी.
दक्षिण कोरिया के डीगू शहर में फ़्लैट की दो इमारतों को निगरानी में रखा गया है क्योंकि इसमें रहने वाले दर्जनों लोग कोरोना वायरस से संक्रमित हैं.
दक्षिण कोरिया में 274 नए संक्रमित लोगों के बारे में पता चला है जिसके कारण पूरे देश में ऐसे लोगों की संख्या 7,000 हो गई है.
स्वास्थ्य अधिकारियों ने बताया है कि पूरे देश में अब तक 44 मरीज़ों की मौत हो चुकी है और 36 मरीज़ों की हालत गंभीर है.
विश्व स्वास्थ्य संगठन के मुताबिक़, Covid-19 से संक्रमित मामलों की पहचान 90 देशों में हो चुकी है.
दी वेटिकन, सर्बिया, स्लोवाकिया, पेरू, केमरून और टोगो में पहले मामलों के बारे में पता चला है. केमरून मध्य अफ़्रीका का पहला देश है, जहां इसके बारे में पता चला है.
वहीं, नीदरलैंड्स में इस वायरस के कारण शुक्रवार को पहली मौत हुई. इटली में मौतों का आंकड़ा 197 पहुंच चुका है और 4,600 से अधिक लोग इससे संक्रमित पाए गए हैं.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_science-51983381' lang='hin' type='mono' source_url='https://www.bbc.co.uk/hindi/science-51983381' term='COVID'>
कोरोना वायरस का संकट कब और कैसे ख़त्म होगा? कब सामान्य होगी ज़िंदगी?
कोरोना वायरस के संक्रमण की वजह से पूरी दुनिया लगभग थम सी गई है.
कोरोना वायरस के संक्रमण की वजह से पूरी दुनिया लगभग थम सी गई है.
जिन जगहों पर रोज़ाना भयंकर भीड़ हुआ करती थी वो अब भुतहा लगने लगी हैं. स्कूल-कॉलेज से लेकर यात्राओं पर प्रतिबंध है, लोगों के इकट्ठा होने पर पाबंदी है. दुनिया का हर शख़्स इससे किसी ना किसी रूप में प्रभावित है.
यह एक बीमारी के ख़िलाफ़ बेजोड़ वैश्विक प्रतिक्रिया है. लेकिन सवाल ये उठ रहे हैं कि आख़िर यह सब कहां जाकर ख़त्म होगा और लोग अपनी आम ज़िंदगियों में लौट पाएंगे.
ब्रिटेन के प्रधानमंत्री बोरिस जॉनसन का मानना है कि ब्रिटेन अगले 12 हफ़्तों में इसके पर फ़तह पा लेगा और देश 'कोरोना वायरस को उखाड़ फेंकेगा.'
भले ही अगले तीन महीनों में कोरोना वायरस के मामले ज़रूर कम हो भी जाएं लेकिन फिर भी हम इसे जड़ से उखाड़ फेंकने में बहुत दूर होंगे.
ये समाप्त होने में बहुत समय लगेगा, ऐसा अनुमान है कि इसमें शायद सालभर भी लगे.
हालांकि, यह भी साफ़ है कि सब कुछ बंद करने की नीति बड़े तबके के लिए लंबे समय तक संभव नहीं है. सामाजिक और आर्थिक नुक़सान तो विध्वंसकारी हैं ही.
दुनिया के देश अब 'एग्ज़िट स्ट्रेटेजी' चाहते हैं ताकि प्रतिबंध हटाए जाएं और सब सामान्य हो सके.
लेकिन यह भी सच है कि कोरोना वायरस ग़ायब नहीं होने जा रहा है.
अगर आप प्रतिबंध हटाते हैं तो वायरस लौटेगा और मामले तेज़ी से बढ़ेंगे.
एडिनब्रा विश्वविद्यालय में संक्रामक रोग महामारी विज्ञान के प्रोफ़ेसर मार्क वूलहाउस कहते हैं, "हमारी सबसे बड़ी समस्या इससे बाहर निकलने की नीति को लेकर है कि हम इससे कैसे पार पाएंगे."
"एग्ज़िट स्ट्रेटेजी सिर्फ़ ब्रिटेन के पास ही नहीं बल्कि पूरी दुनिया के किसी देश के पास नहीं है."
कोरोना वायरस इस समय की सबसे बड़ी वैज्ञानिक और सामाजिक चुनौती है.
इस संकट से निकलने के तीन ही रास्ते हैं.
1. टीका
2. लोगों में संक्रमण से बचने के लिए प्रतिरोधक क्षमता का विकास
3. या हमारे समाज या व्यवहार को स्थाई रूप से बदलना
इनमें से हर एक रास्ता वायरस के फैलने की क्षमता को कम करेगा.
एक टीका किसी शरीर को वो प्रतिरोधक क्षमता देता है जिसके कारण वो बीमार नहीं पड़ता है.
तक़रीबन 60 फ़ीसदी आबादी को रोग से मुक्त करने के लिए उनकी प्रतिरोधक क्षमता को विकसित करने को 'हर्ड इम्युनिटी' कहते हैं ताकि कोई वायरस महामारी न बन जाए.
इस सप्ताह अमरीका में कोरोना वायरस के एक टीके का परीक्षण एक व्यक्ति पर किया गया. इस परीक्षण में शोधकर्ताओं को छूट दी गई थी कि वो पहले जानवरों पर इसका प्रयोग करने की जगह सीधे इंसान पर करें.
कोरोना वायरस के टीके पर शोध बहुत ही अभूतवूर्व गति से हो रहा है लेकिन इसकी कोई गारंटी नहीं है कि यह सफल होगा या नहीं और क्या वैश्विक स्तर पर यह सभी को दिया जा सकेगा.
अगर सब सही जाता है तो ऐसा अनुमान है कि 12 से 18 महीनों में यह टीका बन सकता है. यह इंतज़ार का एक बहुत लंबा समय होगा जब दुनिया पहले ही इतनी पाबंदियों का सामना कर रही है.
प्रोफ़ेसर वूलहाउस कहते हैं कि टीके के इंतज़ार करने को रणनीति का नाम नहीं दिया जाना चाहिए और यह कोई रणनीति नहीं है.
ब्रिटेन की रणनीति इस समय वायरस के संक्रमण को कम से कम फैलने देने की है ताकि अस्पतालों पर अधिक बोझ न पड़े क्योंकि इस समय आईसीयू के बेड खाली नहीं हैं.
एक बार इसके मामले आने कम हुए तो कुछ प्रतिबंधों में ढील दी जाएगी लेकिन यह मामले आना ऐसे ही बढ़ते रहे तो और प्रतिबंध लगाने पड़ जाएंगे.
ब्रिटेन के मुख्य वैज्ञानिक सलाहकार सर पैट्रिक वेलेंस कहते हैं कि 'चीज़ों पर पूरी तरह से प्रतिबंध लगा देना संभव नहीं है.'
कोरोना वायरस से संक्रमित होने के कारण अनजाने में लोगों की रोग प्रतिरोधक शक्ति भी बढ़ सकती है लेकिन इसे होने में काफ़ी साल लग सकते हैं.
इंपीरियल कॉलेज लंदन के प्रोफ़ेसर नील फ़र्ग्युसन कहते हैं, "हम एक स्तर पर संक्रमण को दबाने की बात कर रहे हैं. आशा है कि एक छोटे स्तर पर ही लोग इससे संक्रमित हो पाएं."
"अगर यह दो से अधिक सालों तक जारी रहता है तो हो सकता है कि देश का एक बड़ा हिस्सा संक्रमित हो गया हो जिसने अपनी प्रतिरोधक क्षमता विकसित कर ली हो."
लेकिन यहां सवाल यह है कि यह प्रतिरोधक क्षमता कब तक रहेगी?
क्योंकि बुख़ार के लक्षण वाले दूसरे कोरोना वायरस भी कमज़ोर प्रतिरोधक क्षमता वाले पर हमला करते हैं और जो लोग पहले कोरोना वायरस की चपेट में आ चुके हैं, उनके नए कोरोना वायरस की चपेट में आने की आशंका अधिक होती है.
प्रोफ़ेसर वूलहाउस कहते हैं, "तीसरा विकल्प हमारे व्यवहार में हमेशा के लिए बदलाव करना है, जिससे कि संक्रमण का स्तर कम रहे."
इनमें वो कुछ उपाय शामिल हो सकते हैं जिन्हें लागू किया गया है. इसमें कुछ कड़े परीक्षण और मरीज़ों को पहले से अलग करने की प्रक्रिया भी शामिल की जा सकती है.
प्रोफ़ेसर वूलहाउस कहते हैं, "हमने मरीज़ों की पहले से पहचान और उनके संपर्क में आए लोगों को ढूंढने की प्रक्रिया अपनाई थी लेकिन इसने काम नहीं किया."
अन्य रणनीतियों में Covid-19 संक्रामक बीमारी के लिए दवाई विकसित करना भी शामिल हो सकती है.
इसका उपयोग उन लोगों पर कर सकते हैं जिनमें इसके लक्षण दिखे हों ताकि संक्रमण फैलने से रोका जा सके.
या एक तरीक़ा यह भी हो सकता है कि मरीज़ों का अस्पताल में ही इलाज किया जाए ताकि यह कम जानलेवा बने. इसके साथ ही आईसीयू के बेड की संख्या बढ़ाकर भी इस संकट का सामना किया जा सकता है.
मैंने ब्रिटेन के मुख्य चिकित्सा सलाहकार प्रोफ़ेसर क्रिस विटी से पूछा कि उनके पास इस संकट से बाहर निकलने की क्या रणनीति है. तो उन्होंने कहा, "साफ़तौर पर एक टीका ही इससे बाहर निकाल सकता है और उम्मीद है कि वो जल्द से जल्द होगा और विज्ञान किसी नतीजे के साथ सामने आएगा."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_science-51904729' lang='hin' type='mono' source_url='https://www.bbc.co.uk/hindi/science-51904729' term='SARS'>
कोरोना वायरस शरीर को यूं करता है तबाह
बीते साल दिसंबर में सबसे पहले चीन में कोरोना वायरस कोविड 19 के मामले सामने आए.
बीते साल दिसंबर में सबसे पहले चीन में कोरोना वायरस कोविड 19 के मामले सामने आए.
इसके बाद ये तेज़ी से दुनिया भर के 140 से अधिक देशों में फैला और विश्व स्वास्थ्य संगठन को इसे महामारी घोषित करना पड़ा.
कोरोना वायरस, इंसानों में कोविड 19 नाम की एक बीमारी देता है.
हालांकि इसके शुरुआती लक्षण बेहद मामूली होते हैं लेकिन इससे लोगों की जान भी जा सकती है.
ये वायरस किस तरह शरीर पर हमला करता है? इसका इलाज किस तरह किया जाता है और क्यों कई ऐसे लोगों की इससे मौत हुई जिनका अस्पताल में इलाज चल रहा था?
आधिकारिक तौर पर पैन्डेमिक कोरोना वायरस का नाम सार्स सीओवी-2 है (Sars-CoV-2). इन्क्यूबेशन पीरियड संक्रमण और लक्षण दिखने के बीच का वक़्त होता है.
ये वो वक़्त होता है जब वायरस इंसान के शरीर में जम जाता है.
शरीर के भीतर जाने के बाद ये वायरस इंसान के लिए सांस लेने में तकलीफ़ पैदा कर सकता है. इसका पहला हमला आपके गले के आसपास की कोशिकाओं पर होता है.
इसके बाद सांस की नली और फेफड़ों पर हमला करता है. यहां ये एक तरह की "कोरोना वायरस फैक्ट्रियां" बनाता है. यानी यहां अपनी संख्या बढ़ाता है.
नए कोरोना वायरस बाक़ी कोशिकाओं पर हमले में लग जाते हैं. शुरुआती दौर में आप बीमार महसूस नहीं करते. हालांकि कुछ लोगों में संक्रमण के शुरुआती वक़्त से ही लक्षण दिखाई देने लगते हैं.
वायरस का इन्क्यूबेशन पीरियड भी लोगों में अलग-अलग हो सकता है. औसतन ये पाँच दिन का होता है.
पोस्ट यूट्यूब समाप्त  BBC News Hindi
अधिकतर लोगों में जो लक्षण दिखाई देते हैं वो मामूली होते हैं. कहा जा सकता है कि संक्रमित लोगों में से दस में से आठ में ये लक्षण बेहद मामूली होते हैं, और ये लक्षण बुखार और खांसी होते हैं. बदन दर्द, गले में खराश और सिर दर्द भी हो सकता है.
आपके शरीर का इम्युन सिस्टम वायरस से लड़ने की कोशिश करता है.
आपका शरीर वायरस को एक विदेशी हमलावर की तरह देखता है और पूरे शरीर को संकेत देता है कि शरीर पर हमला हुआ है. इसके बाद वो वायरस को ख़त्म करने के लिए साइटोकाइन नाम का केमिकल छोड़ना शुरू करता है.
शरीर की रोग प्रतिरोधक शक्ति पूरे ज़ोर से हमले का जवाब देने में जुट जाती है और इस कारण आपको बदन दर्द और बुखार भी हो सकता है.
कोरोना वायरस के कारण होने वाली खांसी अमूमन सूखी खांसी होती है जिसमें बलगम नहीं आता. लेकिन कभी-कभी ये मामला खराश तक भी सीमित हो सकता है.
पोस्ट यूट्यूब समाप्त 2 BBC News Hindi
कुछ लोगों को खांसी में बलगम भी आ सकता है. ऐसे मामलों में बलगम में फेफड़ों की वो मृत कोशिशाएं भी होती हैं जो वायरस के कारण नष्ट हो जाती हैं.
इस लक्षणों में अक्सर डॉक्टर आपको आराम करने, ख़ूब सारा पानी पीने और पैरासिटामॉल लेने के लिए कहते हैं. इसके लिए अस्पताल में भर्ती होने की ज़रूरत नहीं होती.
ये स्थिति क़रीब एक सप्ताह तक रहती है. जिन लोगों का इम्युन सिस्टम वायरस से लड़ने में कामयाब होता है, उनका स्वास्थ्य एक सप्ताह के भीतर सुधरने लगता है.
लेकिन कुछ मामलों में व्यक्ति का स्वास्थ्य और बिगड़ता है. कोविड 19 के गंभीर लक्षण दिखने लगते हैं.
अब तक कोविड 19 के बारे में जो जानकारी सामने आई है, उससे अब तक ये पता चला है.
लेकिन हाल में कुछ अध्ययन सामने आए हैं जिनका कहना है कि इस बीमारे में नाक बहने जैसे सर्दी ज़ुकाम के लक्षण भी देखने को मिल सकते हैं.
अगर बीमारी बढ़ जाए तो इसके कई कारण होते हैं. पहला यह कि हमारी रोग प्रतिरोधक क्षमता वायरस को ख़त्म करने के लिए ज़रूरत से अधिक काम करती है.
इस दौरान जो केमिकल बनते हैं वो पूरे शरीर को संकेत देते हैं जिससे शरीर सूजने लगता है. कभी-कभी इस सूजन के कारण शरीर को गंभीर क्षति पहुंचती है.
किंग्स कॉलेज लंदन की डॉक्टर नैटली मैक्डरमॉट कहती हैं, "वायरस के कारण रोग प्रतिरोधक तंत्र का संतुलन बिगड़ता है और सूजन दिखनी शुरू हो जाती है. हम अब तक ये नहीं जान पाए कि वायरस कैसे ये काम करता है."
फेफड़ों की इसी सूजन को निमोनिया कहते हैं. अगर ये वायरस आपके मुंह से होते हुए आपकी सांस की नली में प्रवेश करता है और फिर आपके फेफड़ों तक पहुंचता है तो आपके फेफड़ों को छोटे-छोटे एयरसैक बना देता है.
पोस्ट यूट्यूब समाप्त 3 BBC News Hindi
इंसान के फेफड़े शरीर में वो जगह हैं जहां से ऑक्सीजन शरीर में पहुंचना शुरू होता है जबकि कार्बन डाई ऑक्साइड शरीर के बाहर निकलता है.
लेकिन कोरोना के बनाए छोटे-छोटे एयरसैक में पानी जमने लगता है और इस कारण आपको सांस लेने में तकलीफ़ होती है और आप लंबी सांस नहीं ले पाते.
ऐसे स्टेज में मरीज़ को वेन्टिलेटर की ज़रूरत पड़ती है.
चीन में 56,000 संक्रमित लोगों के बारे में एकत्र की गई जानकारी पर आधारित विश्व स्वास्थ्य संगठन का एक अध्ययन बताता है कि 14 फ़ीसदी लोगों में संक्रमण के इस तरह के गंभीर लक्षण देखे गए.
बताया जाता है कि छह फ़ीसदी लोग इस वायरस के कारण बेहद गंभीर रूप से बीमार हो सकते हैं.
इस स्टेज में इंसान का शरीर वायरस के सामने हार जाता है और गंभीर रूप से बीमार पड़ जता है.
इस स्टेज पर फेफड़े का फेल होना, सेप्टिक शॉक, ऑर्गन फेल होना और मौत का जोखिम तक हो सकता है.
इस स्तर पर रोग प्रतिरोधक शक्ति काबू से बाहर हो जाती है और शरीर को गंभीर क्षति पहुंचाती है.
फेफड़ों में सूजन के कारण शरीर को ज़रूरत के मुताबिक़ ऑक्सिजन नहीं मिल पाता.
पोस्ट यूट्यूब समाप्त 4 BBC News Hindi
इसका सीधा असर किडनी पर पड़ सकता है जो ख़ून साफ़ करने का काम करती है, वो काम करना बंद कर सकते हैं. साथ ही आपकी अंतड़ियां भी प्रभावित हो सकती हैं.
डॉक्टर भारत पनखानिया कहते हैं, "वायरस के कारण शरीर की सूजन इतनी बढ़ जाती है शरीर के कई ऑर्गन फेल हो जाते हैं जिससे इंसान मर सकता है."
इस स्टेज पर इलाज के लिए ईसीएमओ यानी एक्स्ट्रा कॉर्पोरल मेम्ब्रेन ऑक्सिजनेशन का इस्तेमाल किया जा सकता है.
इसमें एक तरह के कृत्रिम फेफड़ों का इस्तेमाल किया जाता है जो शरीर के भीतर का ख़ून बाहर निकाल कर उसे ऑक्सिजनेट कर के वापिस शरीर में डाल देते हैं.
लेकिन पुख्ता तौर पर ये नहीं कहा जा सकता कि ये इलाज कारगर ही होगा.
कोरोना वायरस के कारण हुई मौतों के मामले में डॉक्टरों ने बताया है कि कैसे उनकी पूरी कोशिशों के बावजूद मरीज़ को बचाया नहीं जा सका.
लैन्सेट मेडिकल जर्नल में छपे एक अध्ययन के अनुसार चीन के वुहान के ज़िनयिनतान अस्पताल में कोरोना वायरस के कारण हुई दो मौतों में मरीज़ों के फेफड़े स्वस्थ पाए गए थे.
हालांकि अध्ययन में ये भी कहा गया है कि ये दोनों लंबे वक़्त से धूम्रपान करते थे. इस कारण हो सकता है कि उनके फेफड़े कमज़ोर हो सकते हैं.
मरने वाले पहले व्यक्ति 61 साल के एक पुरुष थे. जब वो अस्पताल पहुंचे उन्हें गंभीर निमोनिया था.
उन्हें सांस लेने में गंभीर परेशानी थी और उन्हें वेन्टिलेटर पर रखा गया था.
लेकिन उनके फेफड़ों ने काम करना बंद कर दिया. धड़कन भी थम गई थी. अस्पताल में आने के 11 दिन बाद उनकी मौत हो गई.
दूसरे मरीज़ 69 साल के एक व्यक्ति थे जिन्हें सांस लेने में परेशानी हो रही थी.
उन्हें ईसीएमओ मशीन से जोड़ा गया था लेकिन वो बच नहीं सके. उनका ब्लड प्रेशर लगातार गिर रहा था और उन्हें निमोनिया था.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51956729' lang='hin' type='mono' source_url='https://www.bbc.co.uk/hindi/india-51956729' term='SARS'>
कोरोना वायरस: क्या करेंसी नोट और सिक्कों से भी फैल सकता है?
कोरोना वायरस महामारी को रोकने के लिए भारतीय रिज़र्व बैंक ने सुझाव दिया है कि 'जनता फ़िलहाल नकदी उपयोग करने से बचे और लेन-देन के लिए भुगतान के डिजिटल साधनों का प्रयोग करे.'
कोरोना वायरस महामारी को रोकने के लिए भारतीय रिज़र्व बैंक ने सुझाव दिया है कि 'जनता फ़िलहाल नकदी उपयोग करने से बचे और लेन-देन के लिए भुगतान के डिजिटल साधनों का प्रयोग करे.'
आरबीआई के मुख्य महाप्रबंधक योगेश दयाल ने कहा है, "नकद राशि भेजने या बिल का भुगतान करने के लिए भीड़भाड़ वाली जगहों पर जाने की आवश्यकता हो सकती है. इसके लिए दो लोगों में संपर्क भी होता है जिससे फ़िलहाल बचने की ज़रूरत है."
केंद्रीय बैंक ने लोगों को सुझाव दिया है कि वे एनईएफ़टी, आईएमपीएस, यूपीआई और बीबीपीएस जैसी फंड ट्रांसफ़र की सुविधाओं का इस्तेमाल करें जो चौबीसों घंटे उपलब्ध हैं.
आरबीआई से पहले अखिल भारतीय व्यापारी परिसंघ (सीएआईटी) ने भी नकदी के इस्तेमाल पर चिंता ज़ाहिर की थी.
सीएआईटी के राष्ट्रीय अध्यक्ष बीसी भारतीय और महासचिव प्रवीण खंडेलवाल ने प्रधानमंत्री नरेंद्र मोदी को चिट्ठी लिखकर यह संदेश दिया था कि "कागज़ से बने करेंसी नोट महामारी बन चुके कोरोना वायरस को फैलने में सहायक साबित हो सकते" हैं.
CAIT writes to PM, urges him to introduce polymer notes and promote digital payments through campaigninghttps://t.co/86ZFLW9Ayp @praveendel @BCBHARTIA @sumitagarwal_82 @narendramodi @drharshvardhan @PiyushGoyal @nsitharaman @AmitShah @rajnathsingh @JPNadda #coronavirusindia
पोस्ट ट्विटर समाप्त  @TEAMCAIT
सीएआईटी ने पीएम मोदी से यह अपील भी की है, "भारत सरकार मौजूदा स्थिति को देखते हुए सिंथेटिक पॉलिमर से बनने वाले करेंसी नोट लाने पर विचार करे जिनके ज़रिए संक्रमण फ़ैलने का ख़तरा कागज़ के नोटों की तुलना में कम बताया जाता है.'
सोशल मीडिया पर भी इस विषय में चर्चा हो रही है. लोग विदेशी मीडिया में छपीं ख़बरें शेयर कर रहे हैं जिनमें लिखा है कि चीन और दक्षिण कोरिया जैसे देशों में स्थित बैंक करेंसी नोटों को वायरस मुक्त करने में लग गए हैं.
याहू फ़ाइनेंस पर चीन के केंद्रीय बैंक के हवाले से प्रकाशित हुई ख़बर के अनुसार 'अल्ट्रावायलेट लाइट की मदद से करेंसी नोटों को साफ़ किया जा रहा है. इसके बाद इन नोटों को 14 दिनों के लिए सील करके रखा जाएगा और उसके बाद ही इन्हें जनता में सर्कुलेट किया जाएगा.'
चीन के सरकारी मीडिया के अनुसार 'फ़रवरी के दूसरे सप्ताह में ही, जब कोविड-19 की वजह से मरने वालों की संख्या 1500 से अधिक हुई ही थी, तभी चीन के सभी बैंकों को यह निर्देश दिया गया था कि वे संभावित रूप से कोरोना संक्रमित करेंसी नोट वापस ले लें और उन्हें जीवाणुरहित बनाने का काम जारी रखें.'
चीन के हूबे प्रांत में स्थित वुहान शहर से ही दिसंबर 2019 में कोरोना वायरस के संक्रमण की शुरुआत हुई थी.
कोविड-19 की अगर बात करें तो यह कोरोना फ़ैमिली का नया वायरस है जो इंसान में साँस से जुड़ी तकलीफ पैदा करता है.
इस वायरस से संबंधित जितनी भी मेडिकल रिसर्च हाल में हुई हैं, उनमें से किसी में भी इस विषय पर शोध नहीं हुआ है कि करेंसी नोट और सिक्कों के ज़रिए यह वायरस कैसे फैलता है.
वैज्ञानिक समझ यह कहती है कि 'कोरोना वायरस ड्रॉपलेट यानी सूक्ष्म बूंदों के रूप में ही मनुष्य की नाक या मुँह के ज़रिए शरीर में जा सकता है.'
यानी कोई संक्रमित बिल, नोट या सिक्का हाथ में लेने के बाद अगर हाथों को ना धोए, तो यह ख़तरनाक़ साबित हो सकता है.
विश्व स्वास्थ्य संगठन ने भी इस संदर्भ में यही कहा है.
पर क्या कागज़ के नोट और सिक्के संक्रमित हो सकते हैं?
चीन और दक्षिण कोरिया में जब कागज़ के नोटों और सिक्कों की सफ़ाई का काम शुरू हुआ तो यही सवाल उठाया गया था.
लेकिन इसके जवाब में साल 2003 में फैली SARS महामारी के समय हुए एक शोध का हवाला दिया गया.
अमरीका में हुई इस स्टडी में कहा गया था कि 'SARS कोरोना वायरस कागज़ को 72 घंटे तक और कपड़े को 96 घंटे तक संक्रमित रख सकता है.'
और हालिया अध्ययनों के बाद वैज्ञानिक इस निष्कर्ष पर पहुँचे हैं कि 'SARS कोरोना वायरस और कोविड-19 में काफ़ी संरचनात्मक समानताएं हैं.' हालांकि कोविड-19 की मृत्यु दर अब तक SARS कोरोना वायरस की तुलना में कम बताई जा रही है.
पोस्ट यूट्यूब समाप्त  BBC News Hindi
इन सभी बातों को ध्यान में रखें तो कागज़ के करेंसी नोट और सिक्के एक संक्रमित एजेंट का काम तो कर ही सकते हैं और कोरोना वायरस के फैलने में सहायक साबित हो सकते हैं.
ऐसे चुनौतीपूर्ण समय में आरबीआई का डिजिटल भुगतान करने का सुझाव जनता के लिए एक बेहतर विकल्प है.
लेकिन जो लोग नकदी के इस्तेमाल से पूरी तरह बच नहीं सकते, उन्हें विश्व स्वास्थ्य संगठन के परामर्श को मानना चाहिए.
विश्व स्वास्थ्य संगठन ने कहा है कि 'अगर आप संक्रमित नकदी के संपर्क में आते भी हैं, तो उसे लेने या देने के बाद अपने हाथ धोकर आप समस्या को टाल सकते हैं.
विश्व स्वास्थ्य संगठन ने ज़ोर देकर कहा है कि 'जिन देशों में कोरोना वायरस संक्रमण फैला है, वहाँ के करेंसी नोट या सिक्के हाथ में लेने के बाद, अपने चेहरे, मुँह, नाक, कान या आँख को ना छुएं.'
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_international-51748114' lang='hin' type='mono' source_url='https://www.bbc.co.uk/hindi/international-51748114' term='SARS'>
क्या कोरोना वायरस का टीका जल्द बनने वाला है?
चीन के वुहान से फैलना शुरु हुआ कोरोना वायरस कोविड 19 अब दुनिया के 76 देशों में फैल चुका है. भारत में अब तक इसके 29 मामलों की पुष्टि हो चुकी है.
चीन के वुहान से फैलना शुरु हुआ कोरोना वायरस कोविड 19 अब दुनिया के 76 देशों में फैल चुका है. भारत में अब तक इसके 29 मामलों की पुष्टि हो चुकी है.
विश्व स्वास्थ्य संगठन के अनुसार कोरोना वायरस के पहले मामले की पुष्टि 31 दिसंबर 2019 को हुई थी. जिस तेज़ी से वायरस फैला उसे देखते हुए 30 जनवरी 2020 को इसे पब्लिक हेल्थ इमरजेंसी घोषित कर दिया गया.
लेकिन शुरुआती वक्त में इस वायरस के बारे में अधिक जानकारी नहीं थी और इस कारण इसका इलाज भी जल्द नहीं मिल पाया.
अब तक इस वायरस से बचने के लिए कोई टीका नहीं बन पाया है.
इस वायरस के बारे में और इसके संक्रमण के तरीक़ों के बारे में जानकारी तो उपलब्ध है लेकिन अब तक इसका कोई इलाज नहीं मिला है.
विश्व स्वास्थ्य संगठन समेत कई देशों में डॉक्टर इससे निपटने के लिए टीका तलाशने के काम में जुटे हैं लेकिन क्या इसका टीका जल्द बन पाएगा?
इस वायरस पर शोध करने वाले डॉक्टरों का कहना है कि उन्होंने इसका टीका बना लिया है और जानवरों पर इसका टेस्ट शुरु कर दिया है. अगर सब कुछ सही रहा तो इसी साल इंसानों में भी इसका परीक्षण शुरु किया जा सकता है.
अगर वैज्ञानिक इस बात से ख़ुश भी हैं कि कोरोना वायरस के लिए टीका मिल गया है तब भी बड़े पैमाने पर इसका उत्पादन शुरु होने में अभी वक्त लगेगा है.
इसका मतलब ये हुआ कि असल में अभी भी ये नहीं कहा जा सकता कि अगले साल से पहले ये टीका बाज़ार में उपलब्ध हो जाएगा.
कोरोना वायरस कोविड 19 को लेकर बेहद तेज़ गति से काम चल रहा है और टीका बनाने के लिए भी अलग-अलग रास्ते अपनाए जा रहे हैं. ऐसे में इसके टीके को लेकर फ़िलहाल कोई गारंटी नहीं है.
अब तक चार तरह के कोरोना वायरस पाए गए हैं जो इंसानों में संक्रमण कर सकते हैं. इन वायरस के कारण सर्दी-खांसी जैसे लक्षण दिखते हैं और इनके लिए अब तक कोई टीका नहीं है.
क्या सभी उम्र के लोग बच पाएंगे?
माना जा रहा है कि अगर कोरोना वायरस का टीका बना तो ज़्यादा उम्र के लोगों में इसका असर कम हो सकता है. लेकिन इसका कारण टीका नहीं बल्कि लोगों की रोग प्रतरोधक क्षमता से है क्योंकि उम्र अधिक होने के साथ-साथ व्यक्ति की रोग प्रतिरोधक क्षमता भी कम होती जाती है.
हर साल फ्लू के संक्रमण के साथ ये देखने को मिलता है.
सभी दवाओं के दुष्प्रभाव भी होते हैं. बुख़ार के लिए आम तौर पर इस्तेमाल की जाने वाली पैरासेटामॉल जैसी दवा के भी दुष्प्रभाव होते हैं.
लेकिन जब तक किसी टीके का क्लिनिकल परीक्षण नहीं होता, ये जानना मुश्किल  है कि उसका किस तरह से असर पड़ सकता है.
ये बात सच है कि टीका व्यक्ति को बीमारी से बचाता है, लेकिन कोरोना वायरस से बचने का सबसे असरदार उपाय है अच्छी तरह साफ़-सफ़ाई रखना.
अगर आपको कोरोना वायरस संक्रमण हो भी जाता है तो अक्सर ये मामूली संक्रमण की तरह होता है. क्लिनिकल ट्रायल में कई तरह के एंटी-वायरल का इस्तेमाल किया जा रहा है लेकिन ये सभी कोरोना में भी कारगर होंगे ये कहना मुश्किल है.
इंसानी शरीर में ख़ून में व्हाइट ब्लड सेल होते हैं जो उसके रोग प्रतिरोधक तंत्र का हिस्सा होते हैं.
बिना शरीर को नुक़सान पहुंचाए टीके के ज़रिए शरीर में बेहद कम मात्रा में वायरस या बैक्टीरिया डाल दिए जाते हैं. जब शरीर का रक्षा तंत्र इस वायरस या बैक्टीरिया को पहचान लेता है तो शरीर इससे लड़ना सीख जाता है.
इसके बाद अगर इंसान असल में उस वायरस या बैक्टीरिया का सामना करता है तो उसे जानकारी होती है कि वो संक्रमण से कैसे निपटे.
दशकों से वायरस से निपटने के लिए जो टीके बने उनमें असली वायरस का ही इस्तेमाल होता आया है.
मीज़ल्स, मम्प्स और रूबेला (एमएमआर यानी खसरा, कण्ठमाला और रुबेला) टीका बनाने के लिए ऐसे कमज़ोर वायरस का इस्तेमाल होता है जो संक्रमण नहीं कर सकते. साथ ही फ्लू के टीके में भी इसके वायरस का ही इस्तेमाल होता है.
लेकिन कोरोना वायरस के मामले में फिलहाल जो नया टीका बनाया जा रहा है उसके लिए नए तरीक़ों का इस्तेमाल हो रहा है और जिनका अभी कम ही परीक्षण हो सका है. नए कोरोना वायरस Sars-CoV-2 का जेनेटिक कोड अब वैज्ञानिकों को पता है और अब हमारे पास टीका बनाने के लिए एक पूरा ब्लूप्रिंट तैयार है.
टीका बनाने वाले कुछ डॉक्टर कोरोना वायरस के जेनेटिक कोड के कुछ हिस्से लेकर उससे नया टीका तैयार करने की कोशिश में हैं.
कई डॉक्टर इस वायरस के मूल जेनेटिक कोड का इस्तेमाल कर रहे हैं जो एक बार शरीर में जाने के बाद वायरल प्रोटीन बनाते हैं ताकि शरीर इस वायरस से लड़ना सीख सके.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51849532' lang='hin' type='mono' source_url='https://www.bbc.co.uk/hindi/india-51849532' term='SARS'>
कोरोना वायरस से भारत की आर्थिक परेशानियाँ कितनी बढ़ीं?
कोरोना वायरस का असर क्या भारतीय बाज़ार पर पड़ेगा? इस सवाल का छोटा सा जवाब है, हाँ.
कोरोना वायरस का असर क्या भारतीय बाज़ार पर पड़ेगा? इस सवाल का छोटा सा जवाब है, हाँ.
संयुक्त राष्ट्र की कॉन्फ्रेंस ऑन ट्रेड एंड डेवेलपमेंट (UNCTAD) ने ख़बर दी है कि कोरोना वायरस से प्रभावित दुनिया की 15 सबसे बड़ी अर्थव्यवस्थाओं में से एक भारत भी है.
चीन में उत्पादन में आई कमी का असर भारत से व्यापार पर भी पड़ा है और इससे भारत की अर्थव्यवस्था को क़रीब 34.8 करोड़ डॉलर तक का नुक़सान उठाना पड़ सकता है.
यूरोप के आर्थिक सहयोग और विकास संगठन यानी ओईसीडी ने भी 2020-21 में भारत की अर्थव्यवस्था के विकास की गति का पूर्वानुमान 1.1 प्रतिशत घटा दिया है.
ओईसीडी ने पहले अनुमान लगाया था कि भारत की अर्थव्यवस्था की विकास दर 6.2 प्रतिशत रहेगी लेकिन अब उसने इसे कम करके 5.1 प्रतिशत कर दिया है.
भारत सरकार, देश की जनता को ये भरोसा दिला रही है कि उन्हें घबराने की कोई ज़रूरत नहीं.
हालांकि, विपक्षी दलों ने कोरोना वायरस के भारतीय अर्थव्यवस्था पर प्रभाव के बारे में सरकार से सवाल पूछने शुरू कर दिए हैं.
तेलुगू देशम पार्टी (TDP) के सांसद जयादेव गल्ला ने इस बारे में अपनी चिंता लोकसभा में जताई थी. गल्ला ने कहा था, ''हमें ये बात समझनी होगी कि कोरोना वायरस से हमारे देश की अर्थव्यवस्था पर क्या असर पड़ेगा.''
ये केवल फार्मा कंपनियों की आमदनी का मामला नहीं है. किसी भी बुरे प्रभाव की एक मानवीय क़ीमत भी होती है. मेडिकल स्टोर में दवाओं की कमी हो रही है. तमाम बड़े शहरों में केमिस्ट, सैनिटाइज़र और मास्क के ऑर्डर तो दे रहे हैं लेकिन उन्हें एक हफ़्ते से माल की डिलिवरी नहीं मिल पा रही है.
अब जब बहुत से भारतीय अपने यहां दवाएं, सैनिटाइज़र और मास्क जमा कर रहे हैं, तो ये सामान अधिकतम खुदरा मूल्य से भी अधिक दाम पर बिक रहे हैं.
मुंबई के मलाड इलाक़े में स्थित जे के मेडिकल के हेमंत येवाले ने बीबीसी को बताया, "हमने एन-95 मास्क के ऑर्डर पिछले हफ़्ते ही दिए थे लेकिन हमें वो मास्क अब तक नहीं मिल सके हैं. यही हाल सैनिटाइज़र्स का है. हमारे पास छोटी बोतलें नहीं हैं. इस हफ़्ते सैनिटाइज़र्स और मास्क की मांग और बढ़ गई है और मुझे लगता है कि आने वाले समय में ये मांग और बढ़ेगी."
मुंबई के खार इलाक़े में स्थित नोबल प्लस फ़ार्मेसी के बिछेंद्र यादव भी हमें यही बातें बताते हैं. बिछेंद्र यादव कहते हैं, "हमारे पास मास्क तो हैं लेकिन इन पर ये नहीं लिखा है कि ये एन-95 मास्क हैं. फिर भी लोग इन्हें ख़रीद रहे हैं. हमारे पास सैनिटाइज़र्स की 500 मिलीलीटर की बोतले हैं लेकिन, नया स्टॉक आ नहीं रहा है. हमने बहुत-सा स्टॉक बेच दिया है. फिर भी, लोगों की मांग कम नहीं हो रही है."
मुंबई के ही धवल जैन ने शुक्रवार को दोपहर बाद का पूरा समय बांद्रा इलाक़े में स्थित तमाम मेडिकल स्टोर्स में मास्क तलाशने में ही ख़र्च किया.
धवल कहते हैं, "मैं आम तौर पर ख़ुद को प्रदूषण से बचाने के लिए मास्क पहनता हूं. लेकिन अब वही मास्क मुझे तीन गुनी ज़्यादा क़ीमत पर मिल रहे हैं. मैं ये कीमत भी देने को तैयार हूं, पर मुझे वो मास्क नहीं मिल रहे हैं. किसी मेडिकल स्टोर पर मास्क है ही नहीं. मैंने एन-95 मास्क का ऑर्डर ऑनलाइन दिया था. उन्होंने कहा था कि ये सोमवार को पहुंचेगा लेकिन अब ये हफ़्ता ख़त्म होने को है और मुझे वो मास्क अब तक नहीं मिला है."
थोक ऑनलाइन कारोबार की सबसे बड़ी भारतीय कंपनी ट्रेड इंडिया डॉट कॉम (TradeIndia.com) के अनुसार, पिछले तीन महीनों में सैनिटाइज़र और मास्क की मांग में 316 प्रतिशत का इज़ाफ़ा हो गया है. ट्रेड इंडिया के सीओओ संदीप छेत्री ने बीबीसी को बताया, "भारत के मैन्यूफैक्चरिंग उद्योग ने इस मांग को पूरा करने के लिए अपना उत्पादन कई गुना बढ़ा दिया है. ऐसे अन्य निजी सुरक्षात्मक उत्पादों की मांग भारत में भी बढ़ रही है और बाक़ी दुनिया में भी. तो मैन्यूफैक्चरिंग सेक्टर इसका फ़ायदा उठाने की कोशिश कर रहा है."
भारत, जेनेरिक दवाओं का दुनिया भर में सबसे बड़ा सप्लायर है. चीन में उत्पादन बंद होने से भारत ने ऐहतियाती क़दम उठाते हुए कुछ दवाओं के निर्यात पर प्रतिबंध लगा दिया है ताकि भारत को अपनी ज़रूरत पूरी करने में कोई कमी न हो.
इसीलिए पैरासेटामॉल, विटामिन B1, B6 और B12 के साथ-साथ अन्य एपीआई और फ़ॉर्मूलों की दवाओं के निर्यात पर पाबंदियां लगाई गई हैं.
केंद्रीय जहाज़रानी, रसायन और उर्वरक मंत्री मनसुख मंडाविया ने कहा, "देश में दवाओं की कमी होने से रोकने के लिए एक टास्क फ़ोर्स बनाने का सुझाव दिया गया है. मंत्रियों का एक स्थायी समूह लगातार स्थितियों का आकलन कर रहा है. हम एक्टिव फार्मास्यूटिकल इन्ग्रेडिएंट्स (API) और इंटरमीडियरी का निर्यात भी करते हैं और आयात भी."
"अगर निर्यात जारी रहता है, तो कुछ एपीआई के मामलों में भविष्य में भारत में संकट खड़ा होने की आशंका है. इसीलिए हमने थोड़े समय के लिए ऐसे एपीआई के निर्यात पर पाबंदियां लगाई हैं, जो कोरोना वायरस के इलाज में काम आ सकती हैं."
वित्तीय वर्ष 2019 में भारत ने अपने कुल एपीआई का 68 प्रतिशत हिस्सा चीन से आयात किया था.
कोरोना वायरस के प्रकोप के चलते, जब से आने-जाने में पाबंदियां लगी हैं, एहतियात के लिए दिशा-निर्देश और एडवाइज़री जारी की गई हैं, तब से अश्विनी कक्कड़ का फ़ोन बजना बंद नहीं हुआ है.
उन्हें लगातार कॉरपोरेट ग्राहकों और व्यक्तिगत कस्टरमर के फ़ोन आ रहे हैं. फ़ोन करने वाले या तो अपना सफ़र रद्द करना चाहते हैं या फिर आगे के लिए स्थगित करना चाहते हैं.
अश्विनी कक्कड़ पिछले तीस बरस से पर्यटन के कारोबार में हैं. वो कहते हैं कि उन्होंने कभी भी अपने कारोबार में इतना बुरा वक़्त नहीं देखा.
वो बताते हैं, "मैंने अपनी ज़िंदगी में इससे बड़ी मेडिकल इमरजेंसी अब तक नहीं देखी. इसके आगे सार्स (SARS), मार्स (MARS) और स्वाइन फ्लू का संकट कुछ भी नहीं है. जितना बुरा असर कोरोना वायरस का हुआ है, उतना किसी बीमारी के प्रकोप से नहीं हुआ. बाहर जाने वाले कम से कम 20 प्रतिशत टूर या तो कैंसिल कर दिए गए हैं या फिर आगे के लिए टाल दिए गए हैं. आने वाले तीन महीनों में 30 फ़ीसद कॉरपोरेट यात्राओं पर इसका प्रभाव पड़ना तय है. इनमें से अधिकतर या तो अपनी यात्राएं रद्द कर देंगे, या अभी स्थगित कर देंगे. इसके बाद हमें और भी कोशिशें करनी पड़ेंगी."
अश्विनी कक्कड़ ने ये भी कहा, "भारत आने वाले पर्यटकों की यात्राओं का अनुमान लगाना भी बहुत मुश्किल है. क्योंकि सरकार हर रोज़ नई नीति की घोषणा कर रही है और हमें पता नहीं है कि आगे किन और देशों के नागरिकों के भारत आने पर प्रतिबंध लगाया जा सकता है."
एहतियात के तौर पर सरकार ने कोरिया और इटली से आने वाले लोगों को कहा है कि वो अपनी यहां कि आधिकारिक लैब से इस बात का प्रमाणपत्र लेकर आएं कि वो कोरोना वायरस से संक्रमित नहीं हैं.
स्वास्थ्य मंत्रालय द्वारा जारी एक प्रेस रिलीज़ के अनुसार, "इटली, ईरान, दक्षिण कोरिया और जापान के नागरिकों को जो भी वीज़ा और ई-वीज़ा 3 मार्च 2020 या उससे पहले जारी किए गए हैं और जिन्होंने अभी भारत में प्रवेश नहीं किया है, वो सभी वीज़ा तत्काल प्रभाव से निलंबित किए जाते हैं. सरकार ने नागरिकों को ये भी सलाह दी है कि वो चीन, इटली, ईरान, रिपब्लिक ऑफ़ कोरिया, जापान, फ्रांस, स्पेन और जर्मनी की यात्रा तब तक न करें, जब तक ये बहुत ज़रूरी न हो."
सरकार नियमित रूप से यात्रा से जुड़े दिशा-निर्देश अपडेट कर रही है. इससे सफ़र पर निकलने वालों के बीच अनिश्चितता का माहौल है.
अश्विनी कक्कड़ ने बताया, "होटलों के कमरों की ऑक्यूपैंसी में 20 से 90 प्रतिशत तक की गिरावट आ गई है. दुनिया भर में बहुत से अंतरराष्ट्रीय आयोजन रद्द किए जा रहे हैं. सबसे बुरा असर तो डेस्टिनेशन वेडिंग पर पड़ा है."
हाल ही में शादी करने वालीं पीआर अधिकारी अनु गुप्ता, लंबे हनीमून पर थाईलैंड जाने की योजना बना रही थीं लेकिन वायरस के प्रकोप के चलते उन्हें अपनी योजना रद्द करनी पड़ी.
अनु कहती हैं, "मेरी ये पहली विदेश यात्रा होती. हमने सभी टिकट बुक कर लिए थे. होटल में बुकिंग कर ली थी. घूमने जाने का प्लान बना लिया था. लेकिन अब हम नहीं जा सकते. और मुझे तो ये भी नहीं पता कि हमारा पैसा वापस भी आएगा या नहीं."
ट्रैवेल ऐंड टूरिज़्म काउंसिल और ऑक्सफ़ोर्ड इकोनॉमिक्स, विश्व के पर्यटन उद्योग पर कोरोना वायरस के प्रभाव का अध्ययन कर रहे हैं. उनके शुरुआती आकलन  इशारा करते हैं कि कोरोना वायरस की महामारी से दुनिया के पर्यटन उद्योग को क़रीब 22 अरब डॉलर का नुक़सान होगा.
इंटरनेशनल एयर ट्रांसपोर्ट एसोसिएशन (IATA) का अनुमान है कि विमानन उद्योग को यात्रियों से होने वाले कारोबार में कम से कम 63 अरब डॉलर का नुक़सान हो सकता है. इस अनुमान में माल ढुलाई के व्यापार को होने वाला नुक़सान शामिल नहीं है.
पर्यटन उद्योग पर कोरोना वायरस का जो एक और बुरा प्रभाव पड़ रहा है, वो है कि वायरस के संक्रमण के डर से बहुत से आयोजन रद्द हो रहे हैं, बहुत से जश्न टाले जा रहे हैं. बाहर से आने वाले यात्री और यहां से बाहर जाने वाले लोग, दोनों ही अपनी यात्राएं रद्द कर रहे हैं.
सीएआईटी (CAIT) के महासचिव प्रवीण खंडेलवाल ने मीडिया को जारी एक बयान में कहा, "अलग-अलग व्यापार संगठनों द्वारा देश भर में आयोजित किए जाने वाले क़रीब 10 हज़ार कार्यक्रम रद्द कर दिए गए हैं."
सोसाइटी ऑफ़ इंडियन ऑटोमोबाइल मैन्यूफैक्चरर्स (SIAM) का कहना है कि भारत के ऑटोमोबाइल उद्योग में क़रीब 3.7 करोड़ लोग काम करते हैं. भारत में ऑटो उद्योग पहले से ही आर्थिक सुस्ती का शिकार था. अब चीन में मंदी के कारण भारत के ऑटो उद्योग को भी कल-पुर्ज़ों की किल्लत हो रही है.
निर्मल गर्ग, पश्चिम बंगाल में एक ऑटो डीलर हैं. राज्य भर में उनके चार शो-रूम हैं. निर्मल गर्ग कहते हैं, "हर गुज़रते दिन के साथ हालत बिगड़ती ही जा रही है. हम पहले ही मंदी के दौर से गुज़र रहे थे और अब तो लोग भविष्य को लेकर और भी आशंकित हैं. इसीलिए वो एक नई कार में पैसा नहीं लगाना चाहते हैं."
ऑटोमोटिव कम्पोनेंट मैन्यूफैक्चरर्स एसोसिएशन ऑफ़ इंडिया के महानिदेशक विनी मेहता ने बीबीसी को बताया कि अभी तो घबराहट की स्थिति नहीं है.
विनी मेहता कहते हैं, "हम अभी तो घबराहट के शिकार नहीं हैं लेकिन चिंतित ज़रूर है. बाज़ार के बड़े खिलाड़ियों ने हमें बताया है कि उनके पास अभी मार्च तक का स्टॉक है. अगर अप्रैल में चीन से सामान की सप्लाई नहीं शुरू होती, तो हालात चिंताजनक हो सकते हैं. तब हमें स्थानीय स्तर पर अपने लिए नए विकल्प तलाशने शुरू करने होंगे."
ऑटो उद्योग की कई बड़ी कंपनियों ने कहा है कि उन्हें कल-पुर्ज़ों की आपूर्ति में परेशानी उठानी पड़ रही है. टाटा मोटर्स, टीवीएस मोटर्स, हीरो मोटर कॉर्प और बजाज ऑटो ने कहा है कि वो कोरोना वायरस के प्रभावों पर अपनी नज़र बनाए हुए हैं.
जूलरी कारोबार पर प्रभाव
एक और उद्योग जो कोरोना वायरस के प्रकोप से प्रभावित है, वो है जवाहरात और जूलरी का कारोबार. कोरोना वायरस से इस सेक्टर को क़रीब सवा अरब डॉलर का नुक़सान होने की आशंका है.
भारत के तराशे और पॉलिश किए हुए हीरों के निर्यात के सबसे बड़े केंद्र चीन और हॉन्ग कॉन्ग हैं और इन दोनों ही जगहों पर वायरस का बहुत बुरा असर पड़ा है.
कीर्ति शाह, सूरत स्थित हीरा तराशने वाली कंपनी, 'नेकलेस डायमंड' के संस्थापक हैं.
कीर्ति शाह ने बीबीसी को बताया, "हमारे पास ऐसे बहुत से छोटे-मोटे कारोबारी हैं, जो हीरे और जवाहरात तराश कर हमें देते हैं और हम उन्हें भुगतान करते हैं. हमें चीन और हॉन्ग-कॉन्ग से कोई भुगतान नहीं मिल रहा है. हम इन जगहों पर अपने ग्राहकों से संपर्क करने की कोशिश कर रहे हैं. ये बहुत बड़ी चुनौती है. हम अपने छोटे सप्लायर्स को भुगतान नहीं कर पा रहे हैं. दोनों ही तरफ़ पैसा अटका हुआ है."
कीर्ति शाह ने कहा कि कारोबारियों के पास अपने कर्मचारियों को देने के लिए भी बहुत पैसा नहीं है. अगर बाज़ार के ऐसे ही हालात रहे, तो उनके लिए धंधा करना बहुत मुश्किल होगा.
इसी तरह जेम ऐंड जूलरी एक्सपोर्ट प्रमोशन काउंसिल (GJEPC) के उपाध्यक्ष कॉलिन शाह ने बीबीसी को बताया, "इन परिस्थितियों के चलते भारत के हीरे और जवाहरात के पूरे उद्योग को एक अरब डॉलर का और भी घाटा उठाना पड़ सकता है क्योंकि इनके निर्यात के प्रमुख केंद्र वायरस के प्रकोप के शिकार हैं."
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
<doc docid='bbc_india-51973253' lang='hin' type='mono' source_url='https://www.bbc.co.uk/hindi/india-51973253' term='SARS'>
जनता कर्फ़्यू क्या किसी बड़े कर्फ़्यू की आहट है?
गुरुवार को प्रधानमंत्री मोदी ने कोरोना वायरस पर देश की जनता को संबोधित किया तब ज़्यादातर लोगों को एक नया शब्द सुनने को मिला. वो शब्द है - जनता कर्फ़्यू.
गुरुवार को प्रधानमंत्री मोदी ने कोरोना वायरस पर देश की जनता को संबोधित किया तब ज़्यादातर लोगों को एक नया शब्द सुनने को मिला. वो शब्द है - जनता कर्फ़्यू.
प्रधानमंत्री मोदी ने अपने संदेश में कहा, "इस रविवार, यानी 22 मार्च को, सुबह 7 बजे से रात 9 बजे तक, सभी देशवासियों को, जनता-कर्फ़्यू का पालन करना है. ज़रूरी ना हो तो घरों से बाहर ना निकले. हमारा ये प्रयास, हमारे आत्म-संयम, देशहित में कर्तव्य पालन के संकल्प का एक प्रतीक होगा. 22 मार्च को जनता-कर्फ़्यू की सफलता, इसके अनुभव, हमें आने वाली चुनौतियों के लिए भी तैयार करेंगे."
इसके साथ ही उन्होंने ये भी कहा, "मैं चाहता हूं कि 22 मार्च, रविवार के दिन हम ऐसे सभी लोगों को धन्यवाद अर्पित करें. रविवार को ठीक 5 बजे, हम अपने घर के दरवाज़े पर खड़े होकर, बाल्कनी में, खिड़कियों के सामने खड़े होकर 5 मिनट तक ऐसे लोगों का आभार व्यक्त करें. पूरे देश के स्थानीय प्रशासन से भी मेरा आग्रह है कि 22 मार्च को 5 बजे, सायरन की आवाज़ से इसकी सूचना लोगों तक पहुंचाएं."
प्रधानमंत्री मोदी के एलान के बाद से ही इस बात की चर्चा शुरू हो गई कि क्या एक दिन का जनता कर्फ़्यू आने वाले किसी बड़े कर्फ़्यू की आहट तो नहीं.
इस बात का अंदाज़ा इस बात से भी लगाया जा सकता है कि मोदी ने अपने भाषण में पैनिक में आकर सामान न ख़रीदने का ज़िक्र किया, लेकिन लोग उनके उसी फ़रमान की नाफ़रमानी करने लगे.
बाज़ारों में ज़रूरी सामान ख़रीदने वालों की लाइन लग गई. देश के अलग-अलग राज्यों में कई जगह डिपार्टमेंटल स्टोर पर देर रात तक कतारें देखने को मिलीं.
वॉलंटरी हेल्थ फाउंडेशन ऑफ़ इंडिया (VHAI ) एक एनजीओ है जो देश भर में फैले हेल्थ एसोसिएशन का सबसे बड़ा नेटवर्क है. इसमें राज्यों के स्वास्थ्य सेवाओं से जुड़े लोग भी काम करते हैं. VHAI के मुताबिक़ प्रधानमंत्री का ये क़दम बेहद सराहनीय है.
बीबीसी से बात करते हुए वीएचएआई के सीनियर डायरेक्टर पीसी भटनागर ने कहा, "कोरोना वायरस को फैलने से रोकने के लिए सबसे कारगर तरीक़ा है सोशल डिस्टेंसिंग. प्रधानमंत्री ने एक दिन नहीं बल्कि 14 घंटे के जनता कर्फ़्यू का एलान किया है. ये सोशल डिस्टेंसिंग का ही नया रूप है. अगर लोगों का मूवमेंट एक दिन के लिए भी ख़त्म हो जाता है. तो इससे बहुत फ़र्क पड़ेगा."
डॉक्टर भटनागर अपनी इस सोच के पीछे दलील भी देते हैं. उनके मुताबिक़ कोरोना वायरस किसी भी सरफेस पर कुछ घंटे तक एक्टिव रहता है. अगर लोग एक दूसरे से मिलेंगे नहीं तो वायरस का फैलना रुक ही जाएगा. उनके मुताबिक़ कोई भी ये नहीं कह रहा कि जनता कर्फ़्यू से वायरस का फैलना पूरी तरह रुक जाएगा, पर इस पर लगाम ज़रूर लगाई जा सकती है.
"क्या एक दिन से कोई लाभ होगा? इसके कोई वैज्ञानिक प्रमाण हैं? इस सवाल के जवाब में डॉक्टर भटनागर कहते हैं, बूंद-बूंद से ही सागर बनता है. एक-एक बेबी स्टेप रोज़ लेंगे तो ही फ़र्क पड़ेगा. ये पहले उठाए गए क़दमों का ही नतीज़ा है कि आज मरीज़ों की संख्या भारत में कम है और मरने वालों की भी."
WHO के मुताबिक़ कोरोना वायरस से संक्रमित मरीज़ 2.2 दूसरे लोगों को संक्रमित करने की क्षमता रखता है, लेकिन भारत में अब तक ये दर 1.7 ही है. डॉक्टर भटनागर के मुताबिक़ ये इशारा है कि हमने तैयारी पहले से ही ठीक की है.
डॉक्टर भटनागर भी मोदी के इस एलान को आने वाले दिनों की बड़ी तैयारी के तौर पर देखते हैं. उनका कहना है कि आने वाले दिनों में कोरोना वायरस से संक्रमित लोगों की संख्या अगर बढ़ती है और हमें भी चीन और इटली की तरह लॉकडाउन करने की ज़रूरत पड़ी तो इसके लिए हम कितना तैयार हैं, ये भी पता चल जाएगा.
तो क्या एक दिन का जनता कर्फ़्यू लगा कर प्रधानमंत्री मोदी आने वाले दिनों के लिए कितना तैयार हैं उसका ज़ायज़ा लेना चाहते हैं?
इस सवाल के जवाब में डॉक्टर पीसी भटनागर कहते हैं, "जनता कर्फ़्यू एक बॉटम डाउन एप्रोच है. इसका मतलब ये कि जनता इसकी मालिक है और ये उन्हीं से शुरू होगा."
प्रधानमंत्री मोदी ने भी अपने भाषण में कहा, "ये है जनता-कर्फ़्यू, यानी जनता के लिए, जनता द्वारा ख़ुद पर लगाया गया कर्फ़्यू."
प्रधानमंत्री के संदेश में ये बात छिपी है कि इस बीमारी से सरकार अकेले नहीं निपट सकती जब तक जनता उनका साथ ना दे. कोरोना से लड़ने की कोशिश में उन्हें जनता की भागीदारी चाहिए.
अभी सरकार ने ये नहीं कहा है कि जनता को इसका पालन करना ही है. अभी ऐसी कोई बाध्यता नहीं है. ना ही सरकार ने ये कहा है कि ऐसा न करने वालों पर किसी तरह की कोई कार्रवाई की जाएगी. जनता कर्फ़्यू की सफलता एक तरह का अंदाज़ा देगी कि आने वाले दिनों के लिए हमारी तैयारी कैसी है, कितनी है, और भविष्य में किसी आपात स्थिति के लिए हम कितने तैयार हैं.
लॉकडाउन की स्थिति इससे अलग होती है. डॉक्टर भटनागर के मुताबिक़ लॉकडाउन एक टॉप डाउन एप्रोच है यानी इसका फ़रमान सरकार की तरफ से जारी किया जाएगा और इसका पालन सख़्ती से हो ये सुनिश्चित करने के लिए सरकार दिशा-निर्देश भी जारी कर सकती है, क़ानून का सहारा भी ले सकती है. जैसा हमने इटली और चीन में देखा.
जानकारों की माने तो हर बीमारी अपने आप में अलग होती है और इसलिए इससे निपटने के लिए अलग-अलग तरीक़ों का इस्तेमाल किया जाना चाहिए.
देश में SARS बीमारी हो या भी MARS बीमारी, दोनों ही स्थितियां भयावह थीं. लेकिन कभी इस तरह का जनता कर्फ़्यू जनता ने ना तो सुना ना ही देखा.
कोरोना वायरस से मरने वालों की संख्या भले ही फ़िलहाल कम नज़र आ रही हो, लेकिन इसके फ़ैलने का ख़तरा सबसे ज़्यादा है. इस मामले में ये बीमारी SARS और MARS से अलग है. सूरत में प्लेग बीमारी के दौरान भी भारत ने इसी तरह से तैयारियां की थी. उस वक़्त भी लोगों में पैनिक और डर का माहौल था.
कोरोना वायरस पूरी तरह से नई बीमारी है, इसलिए अब तक इससे निपटने का ऐसा प्रयास देखने को नहीं मिला है जो हर देश में लागू किया जा सके. हर देश अपनी सुविधा और क्षमता के अनुसार काम कर रहा है.
जनता कर्फ़्यू उसी तरह का एक नायाब पहल है. वॉलंटरी हेल्थ फाउंडेशन ऑफ इंडिया (VHAI) इसमें सरकार की मदद करेगी. इस पहल से लोगों को जोड़ने के लिए अपने वॉलंटियर के ज़रिए हर संभव प्रयास कर रहे हैं.
प्रधानमंत्री नरेंद्र मोदी के आह्वान पर उन्हें देश भर से सहयोग भी मिलना शुरू हो गया है. देश भर के व्यापरियों ने फेडरेशन ने तय किया है कि रविवार को 7 करोड़ व्यापारी जनता कर्फ़्यू में भाग लेंगे. बयान जारी कर फेडरेशन ने कहा है कि व्यापरियों से जुड़े लगभग 40 करोड़ कर्मचारी भी उस दिन अपने घर पर रह कर जनता कर्फ़्यू में शामिल होंगे.
प्रधानमंत्री मोदी ने अपने भाषण में कहा है, "आज की पीढ़ी इससे बहुत परिचित नहीं होगी, लेकिन पुराने समय में जब युद्ध की स्थिति होती थी, तो गाँव गाँव में ब्लैकआउट किया जाता था."
पुराने ज़माने के उस ब्लैकआउट का ज़िक्र करते हुए उन्होंने आगे कहा, "घरों के शीशों पर काग़ज़ लगाया जाता था, लाइट बंद कर दी जाती थी, लोग चौकी बनाकर पहरा देते थे. मैं आज प्रत्येक देशवासी से एक और समर्थन मांग रहा हूं."
साफ़ है भारत के इतिहास में जनता कर्फ़्यू कोई नई बात नहीं है. इतिहासकार रिज़वान कादरी के मुताबिक़ 1956- 1960 जब अलग गुजरात राज्य बनाने का अंदोलन चल रहा था तब भी इस तरह के क़दम उठाए गए थे.
बीबीसी से बातचीत में रिज़वान कादरी ने कहा, "महा गुजरात आंदोलन के नेता इंदुलाल याग्निक थे. उनकी पहल पर नेहरू की सभा में जनता कर्फ़्यू की वजह से लोग शामिल ही नहीं होते थे. बस कुछ हज़ार लोग उनकी सभा में जाते थे, जबकि वो इतने बड़े नेता थे. नेहरू के सामने इंदुलाल याग्निक बहुत छोटे नेता थे, लेकिन उनकी सभा में हज़ारों की संख्या में लोग आते थे.
इतिहासकार रिज़वान के मुताबिक़ जनता कर्फ़्यू को शाब्दिक अर्थ में ही केवल ना समझे. इसका मतलब है जनता की किसी भी मुहिम में भागीदारी. किसी भी आंदोलन में जनता जुड़ जाए, और उसे अपने जीवन का मक़सद बना ले तो उसका नतीजा बेहतर निकलता है. गुजरात में दूसरे स्टूडेट मूवमेंट नव निर्माण आंदोलन में भी यही देखने को मिला था.
लेकिन किसी बीमारी के खिलाफ़ लड़ने में इसका पहली बार इस्तेमाल ज़रूर किया जा रहा है.
जनता कर्फ़्यू के दौरान, कोरोना से निपटने में हमारे देश के मेडिकल स्टाफ़ और दूसरे सदस्य जो इस बीमारी को फैलने से रोकने में जुटें है, उनका हौसला बढ़ाने के लिए करतल ध्वनि से स्वागत करने के लिए शाम 5 बजे का वक़्त भी तय किया गया है.
ये एलान भी प्रधानमंत्री मोदी ने किया है. पिछले दिनों इटली में भी इस तरह की एक पहल देखने को मिली थी.
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
</doc>
<doc docid='bbc_india-51940880' lang='hin' type='mono' source_url='https://www.bbc.co.uk/hindi/india-51940880' term='SARS'>
कोरोना: क्या ये दवा वायरस को ख़त्म कर सकती है?
राजस्थान की राजधानी जयपुर का सवाई मानसिंह अस्पताल (एसएमएस) कोरोना पॉजिटिव मरीज़ों के इलाज को लेकर चर्चा में है.
राजस्थान की राजधानी जयपुर का सवाई मानसिंह अस्पताल (एसएमएस) कोरोना पॉजिटिव मरीज़ों के इलाज को लेकर चर्चा में है.
दरअसल इस अस्पताल में भर्ती कोरोना पॉजिटिव तीन मरीज़ों को रेट्रोवायरल ड्रग के ज़रिए ठीक किया गया है.
इनमें से दो इटली से जयपुर आए हैं और एक जयपुर का ही रहने वाला है.
जयपुर के निवासी जिनमें कोरोना संक्रमण पाया गया, उनकी उम्र 85 साल बताई जा रही है.
अस्पताल का दावा है कि इलाज के बाद इन मरीज़ों की कोरोना रिपोर्ट निगेटिव आई है. लेकिन इन्हें फिलहाल डॉक्टरों की निगरानी में आइसोलेशन में ही रखा जाएगा.
बीबीसी से बातचीत में एसएमएस अस्पताल के चिकित्सा अधीक्षक डॉ डीएस मीणा ने ऐसा दावा किया.
दरअसल कोरोना वायरस बिलकुल नई बीमारी है. कोरोना वायरस और एचआईवी वायरस का एक जैसा मॉलिक्यूलर स्ट्रक्चर होने के कारण मरीज़ों को ये एंटी ड्रग दिए गए हैं. एचआईवी एंटी ड्रग लोपिनाविर (LOPINAVIR) और रिटोनाविर (RITONAVIR) एंटी ड्रग देने का फ़ैसला वरिष्ठ डॉक्टरों की टीम ने लिया. इसे रेट्रोवायरल ड्रग भी कहा जाता है.
इस टीम में शामिल डॉक्टर सुधीर के मुताबिक़, "SARS के मरीज़ों में भी इस ड्रग का इस्तेमाल पहले किया जा चुका है. कोरोना वायरस भी एक वायरस से फैलने वाली बीमारी है. कोरोना का वायरस इसी परिवार का वायरस है जो म्यूटेशन से बना है."
इंडियन काउंसिल ऑफ मेडिकल रिसर्च (ICMR) ने इसके लिए बाक़ायदा गाइडलाइन जारी कर कहा है कि किन मरीज़ों पर इस ड्रग का इस्तेमाल किया जा सकता है.
सवाई मानसिंह अस्पताल मेंआईसीएमआर गाइडलाइन के तहत इस ड्रग का इस्तेमाल किया गया है. डॉ मीणा के मुताबिक़ गाइडलाइन में साफ़ कहा गया है कि 'कॉमप्रोमाइज्ड'मरीज़ों  में ही इसका इस्तेमाल किया जा सकता है.
'कॉमप्रोमाइज्ड' मरीज़ कौन होते हैं? इसकी परिभाषा बताते हुए डॉ. मीणा ने कहा, "ऐसे मरीज़ जिनकी उम्र 60 साल से ऊपर है और साथ में उन्हें डायबटीज़ हो, दिल की बीमारी हो. उन्हीं में इसका इस्तेमाल किया जा सकता है. कम उम्र वाले लोग जिन्हें बाक़ी किसी दूसरे तरह की परेशानी नहीं होती उन पर इस ड्रग का इस्तेमाल फ़िलहाल नहीं किया जा रहा है.
राजस्थान में कोरोना के चार मरीज़ों में तीन इसी तरह के 'कॉमप्रोमाइज्ड' मरीज़ हैं.
कोरोना वायरस पॉजिटिव से नेगेटिव हुए मरीज़ों के लिए डॉक्टरों की विशेष टीम का गठन किया गया है. इनकी निगरानी में ही आगे का इलाज जारी रखा गया है.
नए ड्रग के इस्तेमाल के बाद इटली निवासी महिला और जयपुर निवासी बुजुर्ग हालांकि कोरोना से तो नेगेटिव हैं. लेकिन लंग्स, डायबटीज़, हायपरटेंशन की दिक्कत उनमें अभी भी है.
राजस्थान का चौथा मरीज़ कम उम्र का है, इसलिए शुरुआत में उन पर इस ड्रग का इस्तेमाल नहीं किया गया था. बीबीसी से बातचीत में डॉ. मीणा ने बताया कि मंगलवार से उस मरीज़ को भी ये रेट्रोवायरल ड्रग दिया गया है. आईसीएमआर की गाइडलाइन और डॉक्टरों की विशेष टीम की सलाह पर ही ये फ़ैसला किया गया.
बीबीसी से बातचीत में अतिरिक्त मुख्य सचिव, स्वास्थ्य विभाग, राजस्थान रोहित कुमार सिंह ने भी इस बात की पुष्टि की है. रोहित का कहना है कि एंटी वायरल ड्रग को पब्लिक हेल्थ इमरजेंसी में ही इस्तेमाल किया जा सकता है. इन एंटी ड्रग के इस्तेमाल करने से पहले एक पूरी प्रक्रिया से गुज़रना पड़ता है.
सवाई मानसिंह मेडिकल कॉलेज और अस्पताल के डॉ सुधीर भंडारी उस टीम के सदस्य रहे हैं. बीबीसी से बातचीत में उन्होंने कहा कि भारत से पहले चीन और अमरीका में भी इसका इस्तेमाल हो चुका है. इसलिए ये सच नहीं है कि भारत ने सबसे पहले इस तरह के ड्रग का इस्तेमाल कोरोना के इलाज के लिए किया है.
इतना ज़रूर सही है कि जयपुर में मरीज़ों के ठीक होने के बाद से सवाई मानसिंह अस्पताल को दूसरे देशों से इस बारे में फोन ज़रूर आ रहे हैं.
डॉ मीणा का दावा है कि उन्हें पाकिस्तान, बांगलादेश और इटली तक से इस नई इलाज तकनीक के विषय में फोन आए हैं. इसके आलावा महाराष्ट्र में भी कुछ मरीज़ों पर भी इसकी अनुमति अब दी जा चुकी है.
लेकिन देश के बाक़ी राज्यों में इसका इस्तेमाल क्यों नहीं हो रहा है? इस सवाल के जवाब में डॉ सुधीर कई कारण गिना रहे हैं.
सबसे पहला कारण वो बताते हैं कि इसका इस्तेमाल केवल पब्लिक हेल्थ इमरजेंसी में ही किया जा सकता है, दूसरा इस ड्रग का इस्तेमाल किन पर होना है इसके भी सख़्त निर्देश हैं.
तीसरी वजह ये है कि कोरोना वायरस नए तरह का वायरस है और इस ड्रग के सभी चरणों के क्लिनिकल ट्रायल नहीं हुए हैं.
इस ड्रग को कोरोना के इलाज में कितना सफल माना जा सकता है?
इस सवाल के जवाब में आईसीएमआर के महानिदेशक बलराम भार्गव के मुताबिक़ चार लोगों पर ड्रग का ट्रायल करके हम इस पर कोई डेटा नहीं निकल सकते.
यही सवाल केन्द्रीय स्वास्थ्य मंत्री डॉ. हर्षवर्धन से रेट्रोवायरल ड्रग के इस्तेमाल पर राज्यसभा में सवाल पूछा गया.
जवाब में उन्होंने कहा, "आईसीएमआर के वैज्ञानिक विश्वभर में कोरोना के इलाज को लेकर जो भी काम हो रहा है, उस पर नज़र बनाए हुए हैं. विशेषज्ञों की जांच के बाद कुछ मरीज़ों पर रेट्रोवायरल दवाइयां दी जा रही है."
बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं
</doc>
<doc docid='bbc_india-43383466' lang='hin' type='mono' source_url='https://www.bbc.co.uk/hindi/india-43383466' term='MERS'>
राजस्थान: सबसे कम उम्र की महिला MBBS सरपंच को जानते हैं आप?
राजस्थान के भरतपुर ज़िले का कामां पंचायत. यहां न तो लड़कियां डॉक्टरी की पढ़ाई करती हैं न ही इंजीनियरिंग की. ग्रेजुएशन और बीएड की पढ़ाई हाल फिलहाल में कुछ लड़कियों ने ज़रूर शुरू की है.
राजस्थान के भरतपुर ज़िले का कामां पंचायत. यहां न तो लड़कियां डॉक्टरी की पढ़ाई करती हैं न ही इंजीनियरिंग की. ग्रेजुएशन और बीएड की पढ़ाई हाल फिलहाल में कुछ लड़कियों ने ज़रूर शुरू की है.
लेकिन शहनाज़ ने कामां में एक नया कीर्तिमान रच दिया है. वो कामां पंचायत की पहली एमबीबीएस सरपंच बनी हैं.
शहनाज़ सिर्फ 24 साल की हैं और एमबीबीएस की पढ़ाई का चौथा साल है.
इसी महीने की 30 तारीख़ से शहनाज़ को गुरुग्राम के सिविल अस्पताल में अपनी इंटरशिप शुरू करनी है. वो आगे पोस्ट ग्रेजुएशन की पढ़ाई भी करनी चाहती थीं.
लेकिन डॉक्टर बनने से पहले शहनाज़ सरपंच बन गईं.
शहनाज़ राजनीति में उतरना चाहती थीं, लेकिन इतनी जल्दी भी नहीं.
अपने इस फैसले के बारे में बीबीसी से बातचीत करते हुए शहनाज़ ने बताया, "पिछले छह महीने में मेरी ज़िंदगी अचानक बदल गई. मुझसे पहले मेरे दादाजी भी यहां से सरपंच थे. लेकिन पिछले साल अक्टूबर में कोर्ट ने वो चुनाव खारिज़ कर दिया था. उसके बाद से ही चुनाव में घर से कौन खड़ा होगा, इसकी चर्चा शुरू हुई."
राजस्थान में सरपंच का चुनाव लड़ने के लिए दसवीं पास होना अनिवार्य है. शहनाज़ के दादाजी पर सरपंच के चुनाव में फ़र्ज़ी शैक्षणिक योग्यता का सर्टिफिकेट देने का आरोप था, जिसके बाद कामां का सरपंच चुनाव रद्द कर दिया गया था.
शहनाज़ का पूरा परिवार राजनीति में ही है. उनके दादा 55 साल तक सरपंच रहे. पिता गांव के प्रधान रहे हैं. मां राजस्थान से विधायक, मंत्री और संसदीय सचिव रही हैं. शहनाज़ के सरपंच बनने के बाद वो परिवार की चौथी पीढ़ी हैं, जो राजनीति में जा रही हैं.
अपने फैसले के बारे में वो आगे कहती हैं, "पिताजी अगले साल प्रधान का चुनाव लड़ने वाले हैं. मां इस साल के अंत में होने वाले विधायक के चुनाव की तैयारी में जुटी हैं. इसलिए परिवार की राजनीति की इस विरासत को मैंने खुद ही आगे बढ़ाने का जिम्मा उठाया."
लेकिन क्या ये वंशवाद को बढ़ावा देने जैसा नहीं...?
सवाल के पूरा होने से पहले ही शहनाज़ अपना जवाब देना शुरू करती हैं, "मेरे सरपंच बनने से गांव में बेटियों की पढ़ाई लिखाई का स्तर बेहतर होगा. गांव के दूसरे मां-बाप भी सोचेंगे कि लड़कियों को क्यों न ज़्यादा पढ़ाया जाए? इसकी शुरुआत मेरी मां ने की थी. वो पहली महिला प्रधान बनीं, जिन्होंने गांव से पर्दा प्रथा खत्म की थी."
दरअसल शहनाज़ का नाम कामां में आज चर्चा का विषय इसलिए है, क्योंकि वो डॉक्टरी की पढ़ाई कर रही हैं और इतनी कम उम्र में सरपंच बन गईं हैं.
राजस्थान के इस इलाके में लड़कियों की पढ़ाई पर ज़्यादा ज़ोर नहीं दिया जाता है.
राजस्थान के भरतपुर में साक्षरता दर 70.1%  है, जो राज्य की साक्षरता दर से बेहतर है.
राजस्थान की साक्षरता दर 66.1 फ़ीसदी है. लेकिन भरतपुर में लड़कियों के मुकाबले लड़के ज़्यादा पढ़े लिखे हैं.
शहनाज़ ने 5वीं क्लास तक पढ़ाई जयपुर में की है. 10वीं की पढ़ाई गुरुग्राम के श्रीराम राम स्कूल, अरावली से और 12वीं की पढ़ाई भी डीपीसी मारुति कुंज से की है.
एमबीबीएस की पढ़ाई के लिए शहनाज़ फिर उत्तर प्रदेश के मुरादाबाद आ गईं.
पढ़ाई लिखाई के चक्कर में शहनाज़, कामां में सिर्फ गर्मियों की छुट्टियों में ही रहती थीं.
इसके बावजूद पांच गांव में सरपंच के उपचुनाव में उन्हें 195 मतों के अंतर से सरपंच चुन लिया गया.
बेटी की जीत पर शहनाज़ की मां ज़ाहिदा खान ने बीबीसी से कहा, "हमारा परिवार वंशवाद की मिसाल नहीं बल्कि इस बात की मिसाल है कि साल दर साल आप अपने काम को और बेहतर करते हुए लगातार चुनाव जीत सकते हैं."
शहनाज़, मेव मुस्लिम परिवार से आती हैं.
हरियाणा के मेवात और राजस्थान के अलवर और भरतपुर इलाकों में मेव मुस्लिम परिवार ज़्यादा तादाद में रहते हैं. उन्हें आर्थिक, सामाजिक और शैक्षणिक रूप से बहुत पिछड़ा माना जाता है.
ऐसे परिवार से निकल कर शहनाज़ का सरपंच तक का सफर कामां इलाके की लड़कियों के लिए एक मिसाल है.
अकेले मिग उड़ाने वाली अवनि को कितना जानते हैं आप?
तो पायलट की ग़लती से गई 49 लोगों की जान?
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
</doc>
<doc docid='bbc_india-49367644' lang='hin' type='mono' source_url='https://www.bbc.co.uk/hindi/india-49367644' term='MERS'>
MBBS: क्या भारत में ‘बेची’ जा रही हैं सरकारी मेडिकल कॉलेजों की सीटें?
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
राजस्थान के मेडिकल स्टूडेंट्स इस बात से बेहद नाराज़ हैं कि ओबीसी और एससी/एसटी कोटे की कट-ऑफ़ से भी कम नंबर पाने वाले कुछ छात्रों को इस वर्ष राज्य के सरकारी मेडिकल कॉलेजों में दाख़िला दिया गया है.
इन छात्रों का आरोप है कि "ये दाख़िले NEET के स्कोर को देखकर नहीं, बल्कि फ़ीस भरने की क्षमता के आधार पर हुए हैं. तो क्या सरकार सीटें बेचने लगी है?"
ये छात्र सबूत के तौर पर राजस्थान मेडिकल एजुकेशन विभाग से जारी MBBS स्टूडेंट्स की एक लिस्ट दिखाते हैं जिसमें ऐसे कई छात्रों के नाम हैं जिनका NEET स्कोर 50-55 परसेंटाइल से भी कम है.
ये वो स्टूडेंट हैं जिन्हें इस साल राज्य सरकार द्वारा लागू एनआरआई कोटे के तहत एडमिशन मिला है.
राजस्थान में एनआरआई कोटे की दो सौ से ज़्यादा सरकारी सीटें निर्धारित की गई हैं जिनके ख़िलाफ़ राज्यस्तर की 'मेडिकल स्टूडेंट्स कॉर्डिनेशन कमेटी' बीते तीन महीने से विरोध प्रदर्शन कर रही है.
राजस्थान के अजमेर, कोटा, उदयपुर, जयपुर और बीकानेर मेडिकल कॉलेज समेत प्रदेश के सभी 14 मेडिकल कॉलेज कैंपस पिछले दिनों सरकार विरोधी नारों से गूँजते दिखे और कुछ छात्र भूख हड़ताल पर भी रहे.
लेकिन राज्य सरकार ने एनआरआई कोटे से जुड़ी मेडिकल छात्रों की माँगों पर कोई विचार नहीं किया, इसलिए ये छात्र अब इस कोटे को 'सरकार के पैसा कमाने की स्कीम' कह रहे हैं.
सरकारी आदेशों के अनुसार राजस्थान सरकार ने जून 2019 में शैक्षणिक सत्र 2014-15 के बाद बढ़ाई गई मेडिकल सीटों में से 15 प्रतिशत सीटें एनआरआई कोटे से भरने का फ़ैसला किया है.
राजस्थान सरकार के इस नये बंदोबस्त के अनुसार राज्य के सरकारी मेडिकल कॉलेजों में कुल 212 सीटें एनआरआई कोटे के लिए रिज़र्व की गई हैं.
राजस्थान मेडिकल एजुकेशन विभाग के एडिश्नल डायरेक्टर सुरेश चंद ने बीबीसी को बताया कि "राजस्थान में 14 सरकारी मेडिकल कॉलेज हैं. इनमें से 6 कॉलेज सीधे तौर पर सरकार के अंतर्गत आते हैं. बाक़ी 8 कॉलेज सरकारी समितियों द्वारा संचालित हैं. राज्य की 212 एनआरआई सीटों को इन सभी 14 सरकारी कॉलेजों के बीच बाँटा गया है. इससे पहले एनआरआई कोटा सिर्फ़ राज्य के प्राइवेट कॉलेजों में ही ऑफ़र किया जाता था."
मेडिकल एजुकेशन विभाग के मुताबिक़ ये कोटा एमबीबीएस और डेंटल कोर्स के अलावा आगे की पढ़ाई, यानी पोस्ट ग्रेजुएशन कोर्स के दाख़िलों पर भी लागू होगा.
सुरेश चंद ने कहा कि राज्य सरकार इस कोटे की मदद से विदेशी छात्रों को अपने यहाँ पढ़ने के लिए आमंत्रित करना चाहती है. साथ ही एक लक्ष्य यह भी है कि सरकारी मेडिकल कॉलेजों के लिए कुछ अधिक पैसा जुटाया जा सके. यही वजह है कि एनआरआई कोटे के तहत आवेदन करने वाले छात्रों से सामान्य छात्रों की तुलना में ज़्यादा फ़ीस ली जा रही है.
लेकिन मेडिकल स्टूडेंट्स कॉर्डिनेशन कमेटी में शामिल सभी सरकारी कॉलेजों के प्रतिनिधि सरकार के इस तर्क से असहमत हैं.
वो सवाल उठाते हैं कि किसी अन्य स्टूडेंट से ज़्यादा पैसे लेकर, राज्य के एक ज़्यादा मैरिट वाले छात्र की सीट उससे छीन लेना कहाँ तक न्यायोचित है?
एनआरआई कोटे वाली सीट पर सालाना फ़ीस कितनी है? यह पढ़ने से पहले आप ये जान लें कि फ़ीस को लेकर भी राजस्थान के मेडिकल स्टूडेंट पिछले एक साल से सरकार की आलोचना कर रहे हैं.
उनका कहना है कि साल 2017 में हॉस्टल, ट्यूशन, अकादमिक और स्पोर्ट्स फ़ीस को मिलाकर एक छात्र को प्रति वर्ष 6,000 रुपये जमा करने होते थे. साल 2018 में इसे बढ़ाकर क़रीब 50,000 रुपये प्रति वर्ष कर दिया गया.
साथ ही सरकार ने यह नियम भी बना दिया कि मेडिकल स्टूडेंट्स की फ़ीस हर साल दस फ़ीसदी बढ़ाई जाएगी.
अब बात एनआरआई कोटे वाली सीटों की. एडिश्नल डायरेक्टर सुरेश चंद के मुताबिक़ इन सीटों पर दाख़िला लेने वाले छात्रों को हर वर्ष तक़रीबन 14 से 15 लाख रुपये फ़ीस जमा करनी होगी.
लेकिन फ़ीस की यह रकम सूबे के प्राइवेट कॉलेजों की एनआरआई सीटों की फ़ीस की तुलना में काफ़ी कम है.
मेडिकल स्टूडेंट इस बात पर ज़ोर देते हुए कहते हैं कि ये वाक़ई एक बढ़िया सौदा है क्योंकि प्राइवेट कॉलेज की तुलना में किसी एनआरआई कोटे वाले छात्र को अब कम पैसे ख़र्च करके सरकारी कॉलेज की डिग्री मिल सकेगी.
पर डॉक्टर नितेश भास्कर इस स्थिति पर अलग तरह से सवाल करते हैं. वो कहते हैं, "अधिक फ़ीस के नाम पर प्रतिभाशाली छात्रों की 15 प्रतिशत सीटें सरकार कैसे छीन सकती है?"
डॉक्टर नितेश 'मेडिकल स्टूडेंट्स कॉर्डिनेशन कमेटी' में अजमेर मेडिकल कॉलेज के प्रतिनिधि हैं.
उनके अनुसार, "सरकार ने पहले सभी छात्रों की फ़ीस बढ़ाई. फिर फ़ीस के नाम पर तैयार किए गए एनआरआई कोटे के तहत 15 प्रतिशत सीटें हड़प लीं. ये वो सरकारी सीटें हैं जो एनईईटी की परीक्षा में बेस्ट रैंक हासिल करने वाले छात्रों के बीच बाँटी जाती थीं."
"कौन नहीं जानता कि देश में मेडिकल कोर्स की सरकारी सीटें सिर्फ़ 30 हज़ार हैं और देश में मेडिकल की सबसे बड़ी परीक्षा, NEET-2019 में पास हुए सभी 8 लाख छात्र इन सीटों को पाने का सपना रखते हैं. लेकिन सरकारी सीटों पर सिर्फ़ वे जा पाते थे जिनका स्कोर बढ़िया हो. चाहें उनके माता-पिता के पास पैसे हों या नहीं. लेकिन सरकार ने इस पैमाने को बदल दिया है."
डॉक्टर नितेश ने कहा, "हमारे राज्य में किसी भी साधारण कोचिंग सेंटर में मेडिकल की तैयारी करने का रेट डेढ़ लाख रुपये है. ग़रीब परिवार भी ये सोचकर बच्चे की कोचिंग पर पैसा ख़र्च कर देते थे कि एक बार सरकारी कॉलेज में दाख़िला हो जायेगा तो डॉक्टरी कर लेगा. लेकिन 15 प्रतिशत सीटें एनआरआई के लिए ब्लॉक होने से प्रतिस्पर्धा तेज़ी से बढ़ेगी या ग़रीब परिवार ये ख़्वाब देखना ही छोड़ देंगे."
मेडिकल स्टूडेंट्स की इसी स्टेट कमेटी में डॉक्टर धर्मेंद्र कुमार भांभू बीकानेर मेडिकल कॉलेज के प्रतिनिधि हैं. धर्मेंद्र बीकानेर के सरदार पटेल मेडिकल कॉलेज की स्टूडेंट यूनियन के निर्वाचित अध्यक्ष भी हैं.
उनका कहना है कि एनआरआई कोटे की वजह से बहुत सारे छात्रों के लिए NEET की रैंक का कोई मतलब नहीं रह गया है.
धर्मेंद्र ने कहा, "हम दो महीने से इसके ख़िलाफ़ प्रोटेस्ट कर रहे हैं. कॉलेज प्रशासन कहता है कि ये सरकार के स्तर का मुद्दा है, उनके हाथ में कुछ नहीं है. मंत्री इस बारे में बात नहीं करते. जिन पेरेंट्स के पास 70-80 लाख रुपये नहीं हैं, उनके बच्चों की सीट महज़ कुछ नंबरों से छूट रही है. भले ही NEET में उनके 95 परसेंटाइल नंबर आए हैं."
वो कहते हैं, "सब सुविधाओं में जीने वाले उन लोगों के लिए जिनके पास बहुत सारा पैसा है, कोटा निर्धारित करने का क्या मतलब है? फिर कई बच्चों की NEET रैंक बहुत ख़राब है. लेकिन ज़्यादा फ़ीस लेकर उन्हें सरकारी सीट पर दाख़िला दिया जा रहा है क्योंकि एनआरआई कोटे की व्यवस्था है. क्या इसका मतलब ये हुआ कि अगर आप एनआरआई कोटे का सर्टिफ़िकेट बनवाने में सफल हो जाते हैं, तो NEET में न्यूनतम नंबर होने पर भी आप सरकारी सीट के बारे में सोच सकते हैं?"
राजस्थान के मेडिकल एजुकेशन विभाग ने बीबीसी से इस बात की पुष्टि की है कि सूबे की 212 एनआरआई सीटों में से अधिकांश सीटें (200 से ज़्यादा) आवंटित की जा चुकी हैं.
विभाग के अनुसार इनमें वो छात्र भी हैं जिनका NEET स्कोर 50 परसेंटाइल से कम है. यानी ओबीसी और एससी-एसटी श्रेणी के कट-ऑफ़ स्कोर से कम.
मेडिकल एजुकेशन विभाग के एडिश्नल डायरेक्टर सुरेश चंद ने बताया कि सरकार ने जो मौजूदा व्यवस्था बनाई है, उसके अनुसार एनआरआई कोटे की सभी 212 सीटें अगर नहीं भर पाती हैं, तो उन्हें कॉलेज की मैनेजमेंट सीटों में बदल दिया जाएगा. ऐसी स्थिति में सोसायटी से संचालित सरकारी मेडिकल कॉलेज यह तय कर सकेंगे कि वो छात्रों से कितनी फ़ीस लेंगे.
कमेटी में शामिल उदयपुर, जयपुर, बीकानेर, झालावाड़ और जोधपुर के जिन मेडिकल स्टूडेंट्स से हमारी बात हुई, उनका मानना है कि एनआरआई कोटे की शर्तें इतनी ढीली हैं कि उनकी वजह से सिस्टम में धांधली बढ़ सकती है.
मेडिकल स्टूडेंट्स के इस दावे को समझने के लिए हमने राजस्थान मेडिकल एजुकेशन विभाग की वेबसाइट पर मौजूद सरकारी आदेश को पढ़ा जिसमें लिखा है कि एनआरआई कोटे के तहत किसे एनआरआई माना जायेगा:
एनआरआई कोटे के तहत सरकारी मेडिकल सीट हासिल करने की पात्रता का दायरा क्या वाक़ई बहुत बड़ा नहीं है? यह सवाल जब हमने राजस्थान के मेडिकल एजुकेशन मंत्री रघु शर्मा को भेजा तो उन्होंने दस दिन तक लगातार हमें समय दिया और फिर इस विषय पर बात नहीं की.
अपनी पड़ताल में हमने पाया कि राजस्थान अकेला ऐसा राज्य नहीं है जहाँ सरकारी मेडिकल कॉलेजों में एनआरआई कोटे का प्रबंध किया गया है.
राज्यों के मेडिकल एजुकेशन विभाग के अनुसार गुजरात के सरकारी मेडिकल कॉलेजों में 181, हिमाचल प्रदेश में 22, हरियाणा में 20 और पंजाब में 45 सीटें एनआरआई कोटे के लिए निर्धारित की गई हैं.
इन राज्यों में भी एनआरआई कोटे से एमबीबीएस करने की सालाना फ़ीस 13 लाख से 19 लाख रुपये के बीच है.
गुजरात के मेडिकल एजुकेशन विभाग ने ये दावा किया कि उनके यहाँ एनआरआई कोटे के तहत सिर्फ़ उन स्टूडेंट्स को दाख़िला दिया जाता है जिनके माता-पिता या फिर वो ख़ुद एनआरआई हों.
इन पाँच राज्यों के अलावा बीबीसी ने मध्य प्रदेश, महाराष्ट्र, तमिलनाडु, कर्नाटक और आंध्र प्रदेश के मेडिकल एजुकेशन विभाग से भी बात की जिन्होंने दावा किया कि उनके राज्य में फ़िलहाल सिर्फ़ प्राइवेट मेडिकल कॉलेजों में ही एनआरआई कोटे की व्यवस्था है.
पर सरकारी मेडिकल कॉलेजों में एनआरआई कोटे के तहत छात्रों के एडमिशन से क्या प्रभाव हो सकते हैं? इसपर इंडियन मेडिकल एसोसिएशन के पूर्व अध्यक्ष और पद्मश्री पुरस्कार से सम्मानित डॉक्टर केके अग्रवाल ने बीबीसी से बातचीत में एक अन्य नज़रिया पेश किया.
डॉक्टर अग्रवाल ने कहा, "अगर यह मान भी लिया जाए कि इस कोटे के तहत एनआरआई छात्र मेडिकल की पढ़ाई करने भारत आएंगे तो इसकी क्या गारंटी होगी कि पढ़ाई पूरी करने के बाद वो भारत में ही अपनी सेवाएं देंगे. ये बात सही है कि वो बहुत अधिक फ़ीस दे रहे हैं. लेकिन एमबीबीएस की डिग्री के लिए जो क़ीमत विदेशी होने के नाते वो देने वाले हैं, वो उनकी मुद्रा में बहुत कम होगी. यानी सस्ते में एक सरकारी डिग्री."
"और अगर वो पढ़ाई पूरी करने के बाद वापस लौट गये, तो भारत में डॉक्टरों की जो कमी है, वो वैसी की वैसी बनी रहेगी. ऐसी स्थिति में बढ़ी हुई सरकारी मेडिकल सीटों पर एनआरआई कोटा लागू करने का क्या फ़ायदा?"
डॉक्टर केके अग्रवाल ने इस बात पर ज़ोर दिया कि सरकार अगर पैसा कमाने के लिए यह सब कर रही है तो वो ग़लत है.
उन्होंने कहा, "बेहतर स्थिति यह होती कि सरकार बढ़ी हुई सीटों को भारत के ही छात्रों के लिए रखती. मौजूदा स्थिति में मैं राजस्थान के प्रदर्शनकारी डॉक्टरों के साथ हूँ."
(इस कहानी से संबंधित डेटा रीसर्च बीबीसी के सहयोगी प्रशांत शर्मा ने की)
(बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
</doc>
