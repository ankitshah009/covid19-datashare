<doc docid='bbc_sri-lanka-52151796' lang='sin' type='mono' source_url='https://www.bbc.co.uk/sinhala/sri-lanka-52151796' term='COVID'>
කොරෝනා වෛරසය: සෞඛ්‍ය කාර්ය මණ්ඩල අසනීප වුවහොත් ප්‍රතිකාර ලබන්නේ කාගෙන් ද?

සුළු පිරිසක් සත්‍ය තොරතුරු වසන් කරමින් සිය සමාජ වගකීම පැහැර හැරීම, COVID -19 රෝගය ශ්‍රී ලංකාව තුළ පැතිරයාම පාලනය කිරීමට ප්‍රධාන අභියෝගයක් වී ඇති බව සෞඛ්‍ය අමාත්‍යාංශය පෙන්වා දෙයි.
වෛද්‍යවරුන් ඇතුළු සෞඛ්‍ය කාර්ය මණ්ඩලයට හා ආරක්ෂක අංශ වෙත කොරෝනා රෝගීන් හා ඔවුන්ගේ ඥාතීන් තොරතුරු වසන් කළ සිද්ධි කිහිපයක් ම පසුගිය දිනවල වාර්තා විය.
එහි ප්‍රතිඵලය වූයේ රෝහල් කිහිපයක වාට්ටු හා දැඩි සත්කාර ඒකක වසා දැමීමට සිදුවීම හා වෛද්‍යවරුන්, හෙදියන්, සුළු සේවකයන්, සාමාන්‍ය වාට්ටුවල රෝගීන් හා එම රෝගීන් බැලීමට පැමිණි විශාල පිරිසකට සහ ආරක්ෂක අංශ සාමාජිකයන්ට නිරෝධායනයට ලක්වන්නට සිදු වීමය.
එලෙස විෂබීජහරණයට රෝහල්වල වාට්ටු වසා තැබීම හා රෝහල් කාර්ය මණ්ඩල නිරෝධායනයට ලක්වීම නිසා රටේ බහුතරයක් වූ නීතිගරුක පුරවැසියන්ට ප්‍රතිකාර ලබා ගැනීමට ඇති අවස්ථාව අහිමිවන බව කොළඹ ජාතික රෝහලේ පුහුණු කිරීමේ හෙද නිලධාරිනී පුෂ්පා රම්‍යානි සොයිසා බී.බී.සී සිංහල සේවයට කියා සිටියාය.
''ඔබ දන්නව ද? මේ දැනුත් ලෙඩෙක් ආවා. එයා හරි විස්තර කිවුවේ නෑ හැංගුවා. මේ විදියට අපි දිගින් දිගට ම නිරෝධායනය වෙන්න ගියොත් වෙන්නේ රෝහල් කාර්ය මණ්ඩලය අඩු වෙලා රෝගීන් ප්‍රමාණය වැඩි වෙන එක. ඒක රටට හොඳ තත්ත්වයක් නෙමෙයි. ඒ තත්ත්වය වළක්වන්න හැකියාව තියෙන්නේ සාමාන්‍ය ජනතාවට විතරයි. ඔබ සත්‍ය තොරතුරු ඉදිරිපත් කරනවා නම් මේ තත්ත්වය මෙච්චර දුරදිග යන්නේ නෑ,'' යනුවෙන් ඇය සදහන් කළාය.
මේ අතර කොළඹ ජාතික රෝහලේ සේවය කරන, සිය අනන්‍යතාව හෙළිකිරීමට අකමැති වූ හෙදියක් මෙලෙස ප්‍රකාශ කළාය.
''කොරෝනා ආසාදිතයන් හා සැකසහිත රෝගීන් ළඟට යනකොට අපි ඇඳගන යන ඇඳුම් එක්ක වැඩි වෙලාවක් ඉන්න එක ලේසිපහසු වැඩක් නෙමෙයි. අපි මේ ඇඳුම් ඇන්දහම හුස්ම ගන්න බෑ. වතුර වගේ දහදිය වැක්කෙරෙනවා. ලෙඩ්ඩු ළඟට යනකොට අපිටත් මරණ බය දැනෙනවා. පවුලේ අයගෙනුත් ඈත් වෙලා අපි මේ රස්සාව කරන්නේ. ඒ කැපකිරීම ඇතැම් අයට තේරෙන්නේ නෑ කියල දැනෙනකොට අපිටත් හරි දුකයි''
කොරෝනා බවට සැක සහිත රෝගීන්ගෙන් වෛද්‍යවරුන් අසන ප්‍රධාන ප්‍රශ්නයක් වන්නේ තමන් හෝ ඇසුරු කළ අයෙකු විදෙස්ගත වී සිට පැමිණියේ ද? යන්නයි. එමෙන් ම කොරෝනා බවට තමන්ට සැකයක් ඇත්නම් ප්‍රතිකාර සඳහා පුද්ගලික රෝහල් වෙත නොගොස් COVID -19 රෝගීන්ට ප්‍රතිකාර සඳහා ම වෙන්කළ ප්‍රදේශයේ පිහිටි රෝහලකට ඇතුළු වන්නැයි සෞඛ්‍ය සේවා අධ්‍යක්ෂ ජෙනරාල්, විශේෂඥ වෛද්‍ය අනිල් ජාසිංහ ජනමාධ්‍ය ඔස්සේ ජනතාව දැනුවත් කරන ලදී.
එහෙත් වෛද්‍යවරුන්ට තොරතුරු සැඟවූ පුද්ගලයෙකු නිසා රාගම රෝහලේ වාට්ටුවක් වසා දමා වෛද්‍යවරුන් ඇතුළු ඔහුට ප්‍රතිකාර කළ කාර්ය මණ්ඩලයට, දින 14ක් නිරෝධායනයට ලක්වන්නට සිදුවීම මේ හා බැඳුණු පළමු ප්‍රධාන සිදුවීම ලෙස වාර්තා විය.
එම සිදුවීමට සම්බන්ධ පුද්ගලයාට මෙන් ම ගල්කිස්සේ මැණික් ව්‍යාපාරිකයෙකුට සහ ඔහුගේ බිරිඳට තොරතුරු වසන් කිරීමේ චෝදනාව මත දැනටමත් නඩු පවරා ඇතැයි පොලිස් මූලස්ථානය සදහන් කළේය.
රාගම රෝහලෙන් වාර්තා වූ තොරතුරු වසන් කිරීම වැනි සිද්ධීන් කොළඹ ජාතික රෝහල, ජයවර්ධනපුර, කළුබෝවිල, මීගමුව යන රජයේ රෝහල්වලින් මෙන් ම ප්‍රධාන පෙළේ පුද්ගලික රෝහල් දෙකකින් මේ වන විට වාර්තා වී තිබේ.
''තොරතුරු සැඟවීමේ දිගුකාලීන පාඩුව පුරවැසියන්ට''
''රෝගී සත්කාර සේවයෙන් ප්‍රතිලාභය ලැබෙන්නේ රෝහලට නෙමෙයි. සමාජයට. පුරවැසියන්ට. පුරවැසියෝ තොරතුරු වසන් කිරීම තුළ කෙටි කාලීන ප්‍රශ්නයක් ඇති වෙනවා රෝහලට. නමුත් දීර්ඝ කාලීන ප්‍රශ්නය ඇති වෙන්නේ පුරවැසියන්ට කියන එක සමාජය තේරුම් ගත යුතුයි'' යනුවෙන් ශ්‍රී ජයවර්ධනපුර රෝහලේ අධ්‍යක්ෂ විශේෂඥ වෛද්‍ය රත්නසිරි ඒ. හේවගේ බී.බී.සී සිංහල සේවයට කියා සිටියේය.
මුදල් ගෙවා, කාමර වෙන් කරවාගෙන ප්‍රතිකාර ලැබිය හැකි නිසා ඇතැම් පුද්ගලයන් තොරතුරු වසන් කරමින්, වංචනිකව ශ්‍රී ජයවර්ධනපුර රෝහලට ඇතුළත් වීමට ගන්නා උත්සාහයන් කිහිපයක් පසුගිය දිනවල වාර්තා වුව ද රෝගීන් වෙන් කර හඳුනා ගැනීමට යොදා ඇති යාන්ත්‍රණය නිසා එම අවස්ථා අවහිර කර ඇති බව ද  ශ්‍රී ජයවර්ධනපුර රෝහලේ අධ්‍යක්ෂවරයා සඳහන් කළේය.
එලෙස එම රෝහලට ඇතුළු වීමට පැමිණි පුද්ගලයෙකු තමන් අපේක්ෂා කළ පරිදි වෙන ම කාමරයක ප්‍රතිකාර ලැබීමට නොහැකි වීම නිසා ඇතුළත් වී පැය හතරකට පමණ පසු රෝහලෙන් පිටවගොස් තිබූ අතර පසුව ඔහුට COVID -19 රෝගය වැළඳී ඇති බව තහවුරු වීම නිසා ශ්‍රී ජයවර්ධනපුර රෝහල විෂබීජහරණය කරන්නට සිදු විය.
රටේ පවතින තත්ත්වය හමුවේ වගකීම් විරහිතව ක්‍රියා කිරීම සහ සෞඛ්‍ය කාර්ය මණ්ඩල අනතුරේ හෙළීම ගැන සමාජ මාධ්‍ය ඔස්සේ ද බොහෝ දෙනෙකු අදහස් පළකර තිබේ.
පවුලේ සාමාජිකයන් මෙන්ම ගම්මාන ලෙඩ කිරීම
COVID -19 රෝගය වැළදුණු පුද්ගලයන් තොරතුරු වසන් කිරීම නිසා සෞඛ්‍ය කාර්ය මණ්ඩල හා ආරක්ෂක අංශ සාමාජිකයන් පමණක් නොව ඔවුන්ගේ පවුල්වල සාමාජිකයන් ද මේ රෝගයට බිලි වෙමින් පවතින අතර ඇතැම් ගම්මාන පවා වසා දැමීමට සිදුව තිබේ.
කළුතර දිස්ත්‍රික්කයේ, බණ්ඩාරගම ප්‍රදේශයේ අටළුගම ගම්මානය සහ මහනුවර දිස්ත්‍රික්කයේ අකුරණ යන ගම්මාන මේ වන විට සම්පුර්ණයෙන් ම වසා දමා ඇත. එමෙන් ම බේරුවල හා පුත්තලමේ ගම්මාන කිහිපයක සංචරණය සීමා කර ඇත. කොළඹ මරදාන ප්‍රදේශයේ ද විශාල පිරිසක් සිය නිවාස තුළ ම නිරෝධායනය කර තිබේ.
COVID -19 රෝග ලක්ෂණ සහිත පුද්ගලයන් එම තත්ත්වය සඟවා සිය ඥාතීන් විශාල පිරිසක් ඇසුරු කිරීම හෝ ස්ථාන බොහොමයක සැරිසැරීම මෙලෙස ගම්මාන වසා දැමීමට හේතු වූ බව සෞඛ්‍ය බලධාරීහු පවසති.
''අප්‍රියල් 01 වැනිදා මරදානේ මියගිය පුද්ගලයාගේ බෑණා, මුණුපුරා රෝගීන් ලෙස හඳුනාගත්තා. ඒ වගේ ම සංචාරක ඒජන්සියක් පවත්වාගෙන යන, කලින් හඳුනාගත් පුද්ගලයෙකුගේ පුතා [නැදිමාල ප්‍රදේශයේ] Covid-19 රෝගියෙකු බව හඳුනාගෙන තියෙනවා. ඔහුගේ සීයත් කලින් හඳුනාගනු ලැබුවා. ඔහුගේ පියා කලින් රෝගියෙකු ලෙස හඳුනාගත්තත් ප්‍රංශ සංචාරකයන් ආශ්‍රය කළ බව අපිට කියල තිබුණේ නෑ.'' යනුවෙන් සෞඛ්‍ය සේවා අධ්‍යක්ෂ ජෙනරාල්, විශේෂඥ වෛද්‍ය අනිල් ජාසිංහ සිකුරාදා පෙරවරුවේදී ප්‍රකාශ කළේය.
බේරුවල පන්නිල ප්‍රදේශයෙන් සොයාගත් එක් රෝගියෙකු, මාර්තු 14 දින විදේශගතව සිට පැමිණි පිරිසක් ප්‍රවාහනය කළ බවට කරුණු සඟවා ඇති අතර ඇඳිරි නීතිය කාලයේදී ඔහු අධාර බෙදීමට ගොස් ඇති බව ද අනාවරණය වී ඇත. එම පුද්ගලයාගේ බිරිඳ, දරුවා, මාමණ්ඩිය හා නැන්දම්මා ද COVID-19 රෝගය වැළඳුණු බවට සොයා ගෙන තිබේ.
ඇතැම් පුද්ගලයන් තොරතුරු සැඟවීම නිසා ඔවුන් පිළිබඳව සොයා බැලීමට බුද්ධි අංශ නිලධාරීන් යෙදවීමට ද රජයට සිදුව ඇත.
</doc>
<doc docid='bbc_world-51980230' lang='sin' type='mono' source_url='https://www.bbc.co.uk/sinhala/world-51980230' term='COVID'>
1918 මාරක ස්පාඤ්ඤ උණ වසංගතයෙන් ඉන්දියාව උගත් පාඩම්

කොරෝනා වෛරසය (Covid -19) පැතිර යාමත්  සමඟ ඊට මුහුණ දිය යුතු ආකාරය සම්බන්ධයෙන් සමස්ථ ලෝකයේ අවධානය යොමුවෙමින් පවතිද්දී, පළමු ලෝක මහා සංග්‍රාමය අවධියේ  ලොව මුහුණ දුන් ස්පාඤ්ඤ උන වසංගතයේ දී (Spanish Flu) ඉන්දියාව කටයුතු කළ ආකාරය සහ ඉන් ලද අත්දැකීම් සම්බන්ධයෙන් යළි සිහිපත් කිරීමක් සිදු කෙරෙයි.එම සිහිපත් කිරීම කෙරෙන්නේ ස්පාඤ්ඤ උන වසංගතයේ දී  ඉන්දියානු ජනතාව මුහුණදුන් ඛේදජනක ඉරණම සහ ඉන් ගොඩ ඒමට ඔවුන් දැරූ ප්‍රයත්නය විශ්ලේෂණය කරමින් බීබීසී වාර්තාකරු සෞතික් බිස්වාස් (Soutik Biswas)විසින් සිදු කරනු ලබන අතීතාවලෝකනයක් මගිනි.
පළමු ලෝක මහා සංග්‍රාමය නිමාවේ 1918 පටන් 1920 අතර පැතිර ගිය  ස්පාඤ්ඤ උණ වසංගතයෙන් මරණයට පත් ජන සංඛ්‍යාව මිලියන දාහතත් -පනහත් අතර වෙතැයි ඇස්තමේන්තු කෙරෙයි. එය මානව ඉතිහාසයේ මිනිස් වර්ගයා මුහුණ දුන් දරුණුතම මාරක වෛරසයක් ලෙස සැලකෙයි.
ස්පාඤ්ඤ උණ වසංගතය පැතිර ගිය සමයෙහි ඉන්දියානු නිදහස් සටනේ නායක මහත්මා ගාන්ධි ගුජරාටයේ සිය ආශ්‍රමයේ රැඳී සිටි අතර එම වෛරසය ආශ්‍රමය පුරාත් පැතිර ගොස් ඇත.
ගාන්ධි ඒවනවිට දකුණු අප්‍රිකාවේ සිට ඉන්දියාවට සැපත්ව වසර හතරක් ගතවුණා පමණි. ඒ සමඟ  රෝගී වූ 48 හැවිරිදි ගාන්ධි විවේක ගන්වමින්, ඔහු දියර ආහාර මත තබා ගැනීමට පියවර ගනු ලැබ ඇත.
එය ගාන්ධිගේ ජීවිත කාලය තුළ ඔහු මුහුණ දුන් බරපතල සහ දිගුකලක් පීඩා විඳින ලද ව්‍යාධිය ලෙස සැලකෙයි.
'ගාන්ධිගේ ජීවිතය ඔහුට අයත් නැත. එය අයත්වන්නේ ඉනදියාවටය,'' ගාන්ධි රෝගී වූ මොහොතේ එක් ඉන්දියානු පුවත්පතක් වාර්තා කළේය.
1918 වසරේ දී පළමු ලෝක මහා යුද්ධය නිමාවේ  බොම්බායාට  (අද මුම්බායි) ගොඩ බසින ලද සොල්දාදුවන් පිරිසක් ගෙන ආ ස්පාඤ්ඤ උන වසංගත වෛරසය ඉන්දියාව මහා ව්‍යසනයකට ඇද හෙලීමට හේතු විය.
ස්පාඤ්ඤ උන වසංගතයට මුල් වූ වෛරසය පළමු ලෝක මහා සංග්‍රාමයට සහභාගී වූ සොල්දාදුවන් අතරින් ආරම්භ විනැයි සැලකෙයි.
''මේ වසංගතය රාත්‍රියේ ගෙට කඩා වැදුන හොරෙක් වගෙයි. එය සැණෙකින්  එල්ල වූ මහා ප්‍රහාරයක්'' එවකට ඉන්දියාවේ සෞඛ්‍යය පරීක්ෂක ජේ එස් ටර්නර් (J.S.Turner) සඳහන් කළේය.
එම වසංගතයේ දෙවන රැල්ල 1918 සැප්තැම්බර් මාසයේ දකුණු ඉන්දියාවෙන්  ආරම්භ වූ අතර, එය මුහුදු තීරය ඔස්සේ පැතිර  යන්නට විය.
ස්පාඤ්ඤ උන වසංගතයට ගොදුරුව මරණයට පත් ඉන්දියානුවන්ගේ සංඛ්‍යාව මිලියන 17ක් 18 ක් පමණ වෙතැයි ඇස්තමේන්තු කෙරෙයි. එය පළමු ලෝක මහා සංග්‍රාමයේ දී වාර්තා වූ සමස්ත මරණ සංඛ්‍යාවටත්  වඩා අධික සංඛ්‍යාවකි.එය එදා සමස්ත ඉන්දියානු ජනගහනයෙන් 6% ක් වූ අතර, මරණයට පත් වැඩිදෙනා කාන්තාවෝ වෙති.
ජගත් මට්ටමින් ගත්විට ලෝක  ජනගහනයෙන් තුනෙන් එකක්  ස්පාඤ්ඤ උණ වසංගතයට ගොදුරු වී ඇති අතර, මිලියන පනහත් - සීයත් අතර ඉන් ජනකායක් මරරණයට පත්ව ඇතැයි ඇස්තමේන්තු කෙරෙයි.
ගාන්ධි සහ උන වසංගතයට  ගොදුරු වූ ඔහුගේ සගයෝ සුවපත් වූහ. එහෙත් ඒ අතරම එවකට ඉන්දියාවේ සුප්‍රකට හින්දි ලේඛකයකු වූ සූර්යකාන්ත් ත්‍රීපතිට වෛරසය නිසා ඔහුගේ බිරිඳ සහ පවුලේ සාමාජිකයන් කීපදෙනෙකුම අහිමි විය.
''ඇසිපිය හෙලන සැණින්  මට මගේ පවුල නැතිව ගියා,'' සූර්යකාන්ත් ත්‍රීපති පසුව ලියා තැබුවේය.
ගංගා නම් ගංගාව මළ සිරුරුවලින් පිරී ඉතිරෙමින්   තිබුණ ආකාරය ගැන ත්‍රීපති  සිය ඇසින්  දැක  ඇත.
"මළ සිරුරු ගොඩ ගැහුණා. මොකද? ඒවා පුච්චන්න අවශ්‍ය දර නැහැ. ඒ සමඟ මෝසම් වැස්ස නැතිව නියඟය ආවාම මහජනයාට කන්න නැතිව තත්වය තවත් නරක අතට හැරුනා. ආහාර අහේනියෙන් මහජනයා දුර්වල වුනා. ඒ සමඟ ජනතාව නගරවලට ඇතුල් වෙන්න පටන් ගත්තාම වසංගතය වේගයෙන් පැතිර යන්නට පටන් ගත්තා."
1918 උණ වසංගතය පැතිර යමින් තිබුනේ ප්‍රතිජීවක ඖෂධ ගැන ලෝකය නොදන්නා කාල වකවානුවකය. බරපතල මට්ටමින් රෝගාතුරවූවන් සඳහා ප්‍රමාණවත් වෛද්‍ය උපකරණ නොවුණි. එපමනක් නොව, එය බටහිර වෙදකම පුළුල් පිළිගැනීමක් නොලද ඉන්දීය ප්‍රජාව දේශීය වෙදකම මත විශ්වාසය තැබූ කාලයකි.
අද ලෝකය මුහුණ දෙමින් සිටින කොරෝනා වෛරස් වසංගතය සහ 1918 වසංගතය අතර සියවසක කාලමය  වෙනසක් ඇතත් මේ වසංගත දෙක අතර යම්කිසි  අපූරු සමානත්වයක් ද පවතී. මේ වෛරස් වසංගත මගින් ලද පාඩම් ඇති අතර ඊට මුහුණදීම අසීරු අඩියක පවතී.
1918 දී පවා ඉතා ජනාකීර්ණ  බොම්බායේ (මුම්බායි) ස්පාඤ්ඤ උන වෛරසය පැතිරයාමට එම ජනාකීර්ණභාවය  හේතුවිය. කොරෝනා වෛරසය  වේගයෙන් පැතිරයාමටත් අධි ජනගහන රටාව හේතුවෙයි.කෝටි දෙකකට අධික  ජනයාට නිවෙසක්  වූ 'මුම්බායි' ඉන්දියාවේ වැඩිම ජනගහනයක් සහිත නගරය වෙයි.මුම්බායි අයත් මහාරාෂ්ට්‍රා ප්‍රාන්තය ඉන්දියාවේ වැඩිම ජනගහනයක් සහිත ප්‍රාන්තයයි. මේ දිනවල ඉන්දියාවේ කොරෝනා වෛරස් ආසාදිතයන් වැඩියෙන්ම වාර්තා වන්නේ එම ප්‍රදේශයෙනි.
1918 ජූලි මාසයේ මුල් දිනවල වෛරසය ආසාදිතව  එක දිනකදී මරණයට පත් ජන සංඛ්‍යාව 230 ක් විය.
"ප්‍රමුඛ රෝග ලක්ෂණ වුණේ අධික උන. පිට කොන්දේ වේදනාව. එම අමාරුකම් දවස් තුනකින් අවසාන වුනා'' - ද ටයිම්ස් ඔෆ් ඉන්දියා පුවත්පත වාර්තාකර තිබුණි.
"බොම්බායේ හැම ගෙදරකම වගේ උන හැදිලා මිනිස්සු වැතිරිලා ඉන්නවා '' එම පුවත්පත වාර්තා කළේය.
එම පසුබිම යටතේ වැඩ කරන ජනතාව කාර්යාල සහ වැඩබිම් ආදියෙන් ඉවත්ව සිටියහ. ඉන්දියාවේ නිවැසි යුරෝපීයයන්ට  වැඩි ආසාදිත  දේශීය ළමුන් සහ වැඩිහිටියන් පිළිබඳව  වාර්තා විය. නිවෙස්වලින් බැහැර නොගොස් ගෙදොරදොරේ රැඳී සිටින මෙන් පුවත්පත මහජනයාට උපදෙස් දී ඇත.
"සයනයෙහි රැඳී සිටින්න - කනගාටු නොවන්න,'' පුවත්පත මහජනයාට එලෙස උපදෙස් දී තිබුණි.
"අසනීපය බෝවන්නේ එකිනෙකා අතර සබඳතා හේතුවෙන්. එය බෝවන්නේ මුඛයෙන් සහ නාසයෙන්'," පුවත්පත ජනතාව දැනුවත් කළේය.
"මේ ව්‍යාධියෙන් බේරීමට ජනාකීර්ණ ස්ථානවලින් වැළකිය යුතුයි. වෙළෙඳපොල -සිනමාශාලා සහ නාට්‍යාගාර-පාසල්-මහජන දේශනා ශාලා- විනෝද උත්සව  සහ මගීන් පිරුණ දුම්රිය මැදිරිවලට ඇතුල්වීමෙන් වැළකිය යුතුයි."
ඒ අතරම ආවරණය වූ කාමරවල නොව වාතාශ්‍රය සහිත ස්ථානයක නිදා ගන්නා ලෙසත්, පෝෂ්‍යජනක ආහාරපාන ලබා ගන්නා අතරවාරයේ ශාරීරික ව්‍යායාමවල නිරතවෙන ලෙසත් උපදස් දී ඇත
ඒ සියල්ල පිළිපදින අතරවාරයේ '' ව්‍යාධිය සම්බන්ධයෙන් උවමනාවට වඩා කනස්සල්ලට පත් නොවන '' ලෙසත් ද ටයිම්ස් ඔෆ් ඉන්දියා පුවත්පත් ප්‍රකාශ කළේය.
තත්වය කුමක්වුවද, ස්පාඤ්ඤ උන වෛරසය ආසාදනය වීම සම්බන්ධයෙන් යටත්විජිත බලධාරීන් අතර ප්‍රතිවිරුද්ධ මත පැවතුණි.
සෞඛ්‍ය පරීක්ෂක ජේ එස් ටර්නර් (J.S.Turner) සඳහන් කළ පරිදි වෛරසය ඉන්දියාවට ඇතුල් වුණේ බොම්බායට නැවෙන් පැමිණි පුද්ගලයන්ගෙනි.එහෙත් එවකට පැවැති  බ්‍රිතාන්‍ය යටත් විජිත ආණ්ඩුව කියාසිටියේ එම නෞකාවේ කාර්ය මණ්ඩලයට වෛරසය ආසාදනය වුණේ බොම්බාය නගරයට අතුල්වීමෙන් පසුව බවය.
ආණ්ඩුවේ ස්ථාවරය සහ පැවැති තත්වය පසුව දෝෂදර්ශනයට ලක්වූ අතර, බොහෝදෙනෙක් යුද පෙරමුණට ගොස් සිටි හෙයින් වෛද්‍යවරුන්ගේ අඩුවක් ද විය.
අන්තිමේ දී අඩුපාඩු පිරවීමට ඉදිරිපත්ව ඇත්තේ රාජ්‍ය නොවන ආයතන සහ ස්වේච්ඡා කණ්ඩායම්ය.එම කණ්ඩායම් චිකිත්සාගාර පිහිටුවීම , මළ සිරුරු ඉවත් කිරීම,ඒවා දවාලීම,කුඩා රෝහල් විවෘත කිරීම,රෝගීන්ට ප්‍රතිකාර කිරීම,මුදල් එකතු කිරීම සහ ඖෂධ සහ රෙදිපිළි බෙදාහරින මධ්‍යස්ථාන පිහිටුවෙමට කටයුතු කළහ.
ඒ අතරවාරයේ පුරවැසි ප්‍රජාව වයිරසය මැඩලීමේ කමිටු සංවිධානය කළහ.
''ඉන්දියාවේ කිසිදාක නොවූ විරූ මට්ටමින් උගත් සහ ව්‍යාධියට ගොදුරු නොවූ ප්‍රජාව  විශාල සහභාගිත්වයකින් යුතුව එම අසීරු කාල පරිච්ඡේදයෙහි  දූෂ්කර අඩියක සිටි  සිය ජනයාට උදව් කළහ," ඉන්දීය ආණ්ඩුවේ වාර්තාවක දැක්වෙයි.
ඉන්දියාව දැන් තවත් එවැනි අභියෝගයකට මුහුණ දී සිටියි.ඒ සමස්ත ලෝකය මුහුණ දී සිටින කොරෝනා ( Covid -19) මාරක වසංගතයයි. මෙයින් සියවසකට පෙර ස්පාඤ්ඤ උන වසංගතයට මුහුණ දුන් අවස්ථාවේ ලද පාඩම් මෙම අලුත් වසංගතයට මුහුණ දීමේ දී සිහියට නැගීම වැදගත් වෙයි.
</doc>
<doc docid='bbc_sri-lanka-52240757' lang='sin' type='mono' source_url='https://www.bbc.co.uk/sinhala/sri-lanka-52240757' term='COVID'>
කොරෝනා වෛරසය: ශ්‍රී ලංකාව 'අවදානම් තත්ත්වයෙන්' ගලවා ගැනීමට 'කළ යුතු දේ'

ශ්‍රී ලංකාවේ සෞඛ්‍ය ක්ෂේත්‍රයේ පවතින පහසුකම් සැලකිල්ලට ගැනීමේදී කොරෝනාවෛරසය ආසාදිත රෝගීන් සංඛ්‍යාව 2500 දක්වා එකවර ඉහළ ගියහොත් 'ගැටලුකාරී අවදානම් තත්ත්වයක්' ඇති වනු ඇතැයි රජයේ වෛද්‍ය නිලධාරීන්ගේ සංගමය අනතුරු අඟවා තිබිණි.
ඒ සම්බන්ධයෙන් බීබීසී සිංහල සේවය කළ විමසීමකදී, රජයේ වෛද්‍ය නිලධාරීන්ගේ සංගමයේ විධායක කමිටු සාමාජික වෛද්‍ය නවීන් ද සොයිසා ප්‍රකාශ කළේ, යම් අවස්ථාවකදී වෛරසය ආසාදිත රෝගීන් සංඛ්‍යාව එක්වර 2500ට වඩා වැඩි වුවහොත් "එය දරා ගත නොහැකි තත්ත්වයක් වනු ඇති," බවය.
"රෝගීන් එකවර වැඩි වුණොත් ඒ කියන්නේ රෝගීන් සංඛ්‍යාව මේ රටේ සෞඛ්‍ය පද්ධතිය ඉක්මවා ගියොත් ඒ ඉක්මවා යන ප්‍රතිශතය සම්බන්ධව අවම පහසුකම් දීමේ ගැටලුවක් මතු වෙනවා. ඒ කියන්නේ එක අවස්ථාවක රෝහල් පද්ධතිය තුළ කොරෝනා රෝගීන් දෙදහකට වඩා හිටියොත් ඇතිවන තත්ත්වය තමයි අපි කියන්නේ. එක මොහොතක රෝහල්ගත වෙලා ඉන්න රෝගීන් සංඛ්‍යාව 2500ට වඩා ඉහළ ගියොත් සෞඛ්‍ය ක්ෂේත්‍රයේ අනෙකුත් රෝගීන් බලන ගමන් මේ ක්‍රියාවලිය කරගෙන යාමේ ගැටලුකාරී තත්ත්වයක් මතු වෙන්න පුළුවන්. ඒ කියන්නේ ප්‍රධාන කාණ්ඩයේ අවදානම වැඩි වෙන්න පුළුවන්. ඒ වගේ සංඛ්‍යාවක් මතු වුණොත් සමාජයේ ඒ වගේ කිහිප ගුණයක් රෝගීන් ඉන්න පුළුවන්. ඒ අනුව, අපට එය දරා ගන්න නොහැකි සංඛ්‍යාවක් වෙන්න පුළුවන්."
එම තත්ත්වයට මුහුණ දීම සදහා වෛද්‍ය කාර්ය මණ්ඩලයේ දෙවන පෙළක් නිර්මාණය කර ගත යුතු අතර, රෝගීන්ට ප්‍රතිකාර කිරීම සදහා භෞතික සම්පත් ද වැඩි කර ගත යුතු බව වෛද්‍ය නවීන් ද සොයිසා පැවසීය.
මේ සම්බන්ධයෙන් අදහස් දැක්වූ සෞඛ්‍ය අමාත්‍යාංශයේ ආපදා කළමනාකරණ ඒකකයේ සම්බන්ධීකාරක වෛද්‍ය එච් ටී බී හේරත් බීබීසී සිංහල සේවයට පැවසුවේ, රෝගීන් සංඛ්‍යාව අවම මට්ටමක පවත්වාගෙන යාම සදහා සියලු ක්‍රියාමාර්ග ගන්නා බවය.
"මේ සියලු ක්‍රියාමාර්ග ගන්නේ රෝගීන් සංඛ්‍යාව එකවර වැඩි වීම අවම කරන්නයි. අපට මැනේජ් කරන්න පුළුවන් ආකාරයට ලෙඩ්ඩුන්ව පවත්වාගෙන යාම තමයි ප්‍රධාන අරමුණ වෙලා තියෙන්නේ. අපි හැම දෙයක් ම කරන්නෙ ලෙඩ්ඩු සංඛ්‍යාව අවම මට්ටමකින් පවත්වාගෙන යාමට. අපිට නවත්වන්න බැහැ. හැබැයි අවම කරගෙන ගියොත් අපට තියෙන අයි සී යූ පහසුකම් මැනේජ් කරගන්න පුළුවන්. එහෙම නැතුව එක දවසක 50යි, ඊළග දවසේ 60යි වාගේ ලෙඩ්ඩු ආවොත් දවස් කිහිපයකින් ම දෙදාහ පනිනවා. අන්න ඒක පාලනය කර ගන්න එක තමයි අපි මේ කරන්න හදන්නේ," සෞඛ්‍ය අමාත්‍යාංශයේ ආපදා කළමනාකරණ ඒකකයේ සම්බන්ධීකාරක වෛද්‍ය එච් ටී බී හේරත් පැවසීය.
මෙම ලිපිය සකසන විට ශ්‍රී ලංකාවෙන් හමුවී ඇති කොරෝනාවෛරස් සමස්ත රෝගීන් සංඛ්‍යාව 210 දෙනෙකි. ඉන් 56 දෙනෙකු සම්පූර්ණ සුවය ලබා ඇති අතර මේ වන විට ආසාදිතයින් 147 දෙනෙක් ප්‍රතිකාර ලබමින් සිටිති.
මරණ 7ක් වාර්තා වී තිබේ.
කොරෝනාවෛසරය ව්‍යාප්ත වීම පාලනය කර ගැනීම සදහා මේ වන විට විශේෂඥ වෛද්‍යවරුන්ගේ සංගමය සහ ශ්‍රී ලංකා ප්‍රජා වෛද්‍ය විශේෂඥ වෛද්‍යවරුන්ගේ සංගමය යෝජනා ඉදිරිපත් කර තිබේ.
කොරෝනාවෛරසය මැඩපැවැත්වීම සදහා ගත යුතු ක්‍රියාමාර්ග ඇතුළත් යෝජනා මාලාවක් ශ්‍රී ලංකාවේ විශේෂඥ වෛද්‍යවරුන්ගේ සංගමය විසින් ඉදිරිපත් කරනු ලැබ තිබේ.
ශ්‍රී ලංකා ප්‍රජා වෛද්‍ය විශේෂඥ වෛද්‍යවරුන්ගේ සංගමය ඉදිරිපත් කරන යෝජනා මෙසේය.
1. ජාතික මට්ටමින්  සහ පළාත් මට්ටමින්  වසංගත ප්‍රතිචාරය  සමායෝජනය කිරීම
2. පරික්ෂා කරනු, පරීක්ෂා කරනු, පරීක්ෂා කරනු (සැමවිට ම පරීක්ෂා කරනු) - යන ලෝක සෞඛ්‍ය සංවිධානයේ ක්‍රමෝපාය අනුගමනය කරන්න.
3. වසංගතයේ විකාශනය පිළිබඳව විද්‍යාත්මක පුරෝකථන
4. අපේක්ෂිත අවස්ථා පදනම් කරගත් මොඩලයක් ආධාරයෙන් ලබාගත හැකි පුරෝකථන මත පදනම් වෙමින් ඇතිවිය හැකි, වසංගතයේ විවිධ අවස්ථාවන්ට අනුරූප වන පියවර අනුගමනය කළ යුතුය.
5. මුඛ ආවරණ පැළඳීම සඳහා පැහැදිලි මාර්ගෝපදේශකත්වයක් ලබා දිය යුතුය.
6. නිරෝධායන සහ ස්වයං නිරෝධායන ක්‍රියාවලිය නිවැරදිව සිදුවේ ද යන්න සොයා බැලීය යුතුය.
7. කොවිඩ් 19 රෝගීන්ට ප්‍රතිකාර කිරීමට අවශ්‍ය සියලු දේ ලබා දිය යුතුය.
8. කොවිඩ් 19 රෝගීන් නොවන වෙනත් රෝගීන්ට ප්‍රතිකාර කිරීම ද නිසි පරිදි සිදු කළ යුතුය.
9. ලොක්ඩවුන් (Lockdown) කිරීමෙන් නොනැවතී රෝගීන් සොයා යාම විධිමත්ව සිදු කළ යුතුය.
10. රෝගීන් හංවඩු ගැසීම සහ කොන් කිරීම වැළැක්වීමට පියවර ගත යුතුය.
11. මහ ජනතාව නිසි ලෙස දැනුවත් කිරීම සදහා මාධ්‍ය ඉදිරියට පැමිණෙන පුද්ගලයින්ට යම් රෙගුලාසි මාලාවක් නිකුත් කිරීම.
12. අනෙකුත් රටවල සාර්ථක හෝ අසාර්ථක වූ ක්‍රමවේද තුළින් ඉගෙන ගත යුතුය.
මේ අතර, සෞඛ්‍ය අමාත්‍ය පවිත්‍රා වන්නිආරච්චි අප්‍රේල් 07 වන දා පැවසුවේ, තවත් දින 14කින් කොරෝනාවෛරසය ආසාදිතයින් මතු වීම අවසන් වනු ඇති බවය.
"දැන් මතු වුණා වගේ ශ්‍රී ලංකාවේ තව දවස් 14ක් යනකොට මතු වෙන්න ඕන ලෙඩ්ඩු මතු වෙලා ඉවර වෙන්න ඕන. ඒ මතු වෙන රෝගීන් රෝහල්වලට ගෙනල්ල ප්‍රතිකාර කළා ම මේ රටෙන් ඒ රෝගය තුරන් කරන්න පුළුවන්." ඇය පැවසුවාය.
</doc>
<doc docid='bbc_sri-lanka-52474130' lang='sin' type='mono' source_url='https://www.bbc.co.uk/sinhala/sri-lanka-52474130' term='COVID'>
කොරෝනා වෛරසය: ආර්ථික අභියෝගය ගැන ශ්‍රී ලංකා මහ බැංකුවේ තක්සේරුව

COVID -19 රෝගයේ ව්‍යාප්තිය ශ්‍රී ලංකාව තුළ වැඩි වීමට හේතු වූ ප්‍රධාන කරුණු තුනක් ශ්‍රී ලංකා මහ බැංකුව විසින් අප්‍රේල් 28 වෙනිදා අග්‍රාමාත්‍ය මහින්ද රාජපක්ෂ වෙත භාර දුන් 2019 වාර්ෂික වාර්තාවට ඇතුළත් කර තිබේ.
එහි දැක්වෙන්නේ COVID -19 වෛරසය පිළිබඳව සිදු කළ දැනුවත් කිරීම් මගින් මාර්තු මාසයේ මුල් කාලපරිච්ඡේදය වනතෙක් එහි ව්‍යාප්තිය වළක්වා ගැනීමට හැකි වුවද "සංචාරකයින්ගේ අඛණ්ඩ පැමිණීම, වෛරසය ව්‍යාප්ත වී ඇති රටවලින් ශ්‍රී ලාංකිකයන් පැමිණීම සහ මාර්තු මැද සිට පනවන ලද ක්‍රියාමාර්ග අනුගමනය කිරීමේදී පැවති දුර්වලතාවයනුත් නිසා වෛරසයේ ව්‍යාප්තිය තවදුරටත් වැඩි වූ," බවය.
එසේ වුවද රට තුළ පොලිස් ඇඳිරි නීතිය පැනවීම මගින් මිනිස් ක්‍රියාකාරකම් සීමා කිරීම, 2020 මාර්තු 19 සිට ගුවන් තොටුපොළවල් වසා දැමීම සහ විදේශයවල සිට පැමිණෙන්නන් නිරෝධායනයට ගත් ක්‍රියාමාර්ග තුළින් වෛරසයේ ව්‍යාප්තිය බොහෝ දුරට පාලනය කිරීමට උපකාරී වූ බව එම වාර්තාවේ වැඩිදුරටත් සඳහන් වේ.
වෛරසයේ ව්‍යාප්තිය පාලනය කිරීම සඳහා අනුගමනය කරන ක්‍රියාමාර්ග එහි පැතිරීම මැඩපැවැත්වීමට උපකාරී වුවද එමගින් දේශීය ආර්ථික ක්‍රියාකාරකම් කෙරෙහි සැළකිය යුතු නිශේධනීය බලපෑමක් ඇතිකර තිබෙන බව ශ්‍රී ලංකා මහ බැංකුව පෙන්වා දෙයි.
ශ්‍රී ලංකා මහ බැංකුව 2019 වාර්ෂික වාර්තාව සකස් කිරීමේදී "කෝවිඩ්-19 සහ ශ්‍රී ලංකාව: අභියෝග, ප්‍රතිපත්ති, ක්‍රියාමාර්ග සහ ඉදිරි දැක්ම" යන සිරස්තලය යටතේ මෙවර විශේෂ සටහනක් ඇතුළත් කර ඇත.
එමගින් පෙන්වා දී තිබෙන්නේ වෛරසය ව්‍යාප්තිය පාලනය කිරීම සඳහා ශ්‍රී ලංකාව මේවන විට අනුගමනය කළ මුල් ක්‍රියාමාර්ගවල ප්‍රතිඵලයක් ලෙස යම් සාර්ථකත්වයක් ලබා සිටින අතර, එම ක්‍රියාමාර්ගයන් තුළින් දේශීය ආර්ථික කටයුතුවලට වන පසුබෑම සහ ගෝලීය ආර්ථිකයේ මන්දගාමී වීම තුළින් ඇතිවිය හැකි බලපෑම නිසා ශ්‍රී ලංකා ආර්ථිකයට සැළකිය යුතු බලපෑමක් එල්ල වන බව ය.
ජන හා සංඛ්‍යාලේඛන දෙපාර්තමේන්තුව නිකුත් කරනු ලැබූ දළ දේශීය නිෂ්පාදනයේ තාවකාලික ඇස්තමේන්තුවලට අනුව, ශ්‍රී ලංකා ආර්ථිකය 2018 වසරේදී වාර්තා කළ 3.3% ක වර්ධනයට සාපේක්ෂව 2019 දී 2.3%ක අඩු වර්ධනයක් වාර්තා කර තිබේ.
සේවා නියුක්තවන්නන්ගෙන් 60%ක් රැකියා කිරීම සහ ශ්‍රී ලංකාවේ දෛනික වැටුප් උපයන්නන් මිලියන 1.9ක් සිටින බවට ඇස්තමේන්තු කර ඇති බැවින් විශාල පුද්ගල සංඛ්‍යාවක් COVID-19 තත්වය හමුවේ ආර්ථික දුෂ්කරතාවන්ට මුහුණ දෙති.
ජනගහනයේ අනෙකුත් අවධානමට ලක්විය හැකි කොටස් වන වැඩිහිටියන් සහ දරිද්‍රතා සීමාවට ඉහලින් හා ඊට ආසන්නයේ ජීවත්වන විශාල පිරිසක් මෙම තත්වයෙන් අධික ලෙස බලපෑමට ලක්විය හැකි බව ශ්‍රී ලංකා මහ බැංකුව ප්‍රකාශ කරයි.
ගෝලීය ආර්ථිකය 1930 දශකයේ ඇතිවූ ලෝක ආර්ථික අවපාතයෙන් පසු දරුණුතම පසුබෑමට මුහුණ දෙමින් සිටියි. ගෝලීය වෙළඳ භාණ්ඩ වෙළඳාම 2020දී 32%කින් පමණ මන්දගාමී විය හැකි බව ලෝක වෙළඳ සංවිධානය (WTO) පුරෝකථනය කර තිබේ.
චීනය සහ ඉන්දියාව ඇතුළු ශ්‍රී ලංකාවේ අනෙකුත් ප්‍රධාන හවුල්කරුවන් ද සැළකිය යුතු පසුබෑමකට ලක්වේ. එබැවින් ශ්‍රී ලංකාවේ අපනයන ආදායමට සෘජු බලපෑම් එල්ල වෙන බව ශ්‍රී ලංකා මහ බැංකුව පවසයි.
රටේ දළ දේශීය නිෂ්පාදිතයෙන් 4% - 5%ක අගයක් ලැබෙන්නේ සංචාරක කර්මාන්තයෙනි. පාස්කු ප්‍රහාරයට පෙර 2019 වසරේ දිනක් තුළ පැමිණි සංචාරකයන්ගේ සාමාන්‍ය අගය 7600ක් පමණ වූ අතර ප්‍රහාරයෙන් පසු මාස දෙකක් තුළ එම අගය 1700 දක්වා සැළකිය යුතු ලෙස අඩු විය.
2018 වසරට සාපේක්ෂව 2019 දී ශ්‍රී ලංකාවට සංචාරකයන් පැමිණීම 18%කින් අඩු වී ඇත.
කෙසේ වෙතත් ශ්‍රී ලංකාවේ සංචාරක අංශය ත්‍රස්ත ප්‍රහාරයෙන් මාස 7ක් ඉක්ම යන විට මුළුමනින්ම පාහේ නැවත යථා තත්වයට පත්වූ බව මහ බැංකු වාර්තාවෙන් පෙන්වා දෙනු ලැබේ.
2019 අප්‍රේල් 21 වැනිදා එල්ල වූ පාස්කු ඉරු දින ප්‍රහාරයෙන් පසු කඩා වැටුණු සංචාරක කර්මාන්තයේ පිබිදීමක් පසුගිය කාලයේ දක්නට ලැබුණද COVID-19 රෝගය පැතිරීමත් සමග යළි දැඩි අභියෝයාත්මක කාලයක් උදා වී තිබේ.
ශ්‍රී ලංකා සංචාරක සංවර්ධන අධිකාරියේ ඇස්තමේන්තු වලට අනුව සංචාරක ක්ෂේත්රයේ සෘජු හා වක්‍ර රැකියා ප්‍රමාණය ශ්‍රී ලංකාවේ සමස්ත ශ්‍රම බලකායෙන් 4.6%කි.
2019 ජූලි මාසයේදී ප්‍රකාශයට පත් කරන ලද ලෝක බැංකුවේ රටවල් වර්ගීකරණයට අදාළව ශ්‍රී ලංකාව ඉහළ මැදි අදායම් කාණ්ඩයේ රටක තත්වයට උසස් කර තිබේ.
ශ්‍රී ලංකාව පහළ මැදි ආදායම් කාණ්ඩයේ සිට ඉහළ මැදි ආදායම් තත්වයට පත්වීමට ගතවූ කාලය වසර 21කි. එය සමහර නැගී එන ආර්ථිකයක් සහිත රටවල් හා සැසඳීමේදී දීර්ඝ කාලයක් බව ශ්‍රී ලංකා මහ බැංකුව පවසයි. චීනයට හා කොරියාවට එම තත්වයට පත්වීමට වසර 07ක් ද ජපානයට වසර 09ක් ද සිංගප්පුරුවට වසර 10ක් ද ඒ සඳහා ගතව තිබුණි.
ආර්ථිකයේ සියලුම ප්‍රධාන අංශ ධනාත්මක නමුත් අඩු වර්ධන වේගයක් පෙන්වන බව මෙම වාර්තාවේ දැක්වේ.
කෘෂිකාර්මික අංශයේ 6.5%ක වර්ධනයක් 2018 වසරේ පෙන්නුම් කළ අතර 2019 දී 0.6%ක වර්ධනයක් පෙනෙන්නට තිබේ.
පැවති දැඩි අහිතකර කාලගුණ තත්වයන් 2019 දී කෘෂිකර්මාන්තයට බලපෑ අතර තේ, රබර්, කරදිය ධීවර් කර්මාන්තය, කරදිය ජලජ ජීවි වගා උප අංශය, වන වගාව, වනාන්තර හා දැව ආශ්‍රිත නිෂ්පාදනවල සැළකිය යුතු අඩුවක් වාර්තා වී තිබේ.
තෙල් නිපදවීම සඳහා යොදාගත හැකි පළතුරු භෝග වගාව, එළවලු වගාව, පළතුරු වගාව සහ කිරි, බිත්තර, මස් හා වෙනත් නිෂ්පාදන කෘෂිකාර්මික අංශයේ අගය එකතු කිරීම වැඩි කිරීම සඳහා හේතු වී ඇත.
2019 වසරේදී වී නිෂ්පාදනය මෙ.ටොන් මිලියන 4.6ක් දක්වා එනම් සහල් මෙ.ටොන් මිලියන 2.9කට සමාන ප්‍රමාණයකට ඉහළ ගිය අතර එය දළ වශයෙන් මාස 14ක සහල් ඉල්ලුම සැපයීමට ප්‍රමාණවත් වන බවට ඇස්තමේන්තු කරයි.
2019 දී තේ වගා කටයුතුවල 1.3%ක සහ රබර් වගා කටයුතුවල 9.3%ක සෘණ වර්ධනයක් පෙන්වයි. රබර් නිෂ්පාදනය කිලෝග්‍රෑම් මිලියන 74.8දක්වා අඩු වී ඇති අතර එය වාර්තාගත අවම රබර් නිෂ්පාදනය වේ.
2019 වසරේදී කර්මාන්ත අංශය පෙර වසරේදී වාර්තා කළ 1.2%ක වර්ධනයට සාපේක්ෂව 2.7%ක වර්ධනයක් අත්කර ගැනීමට සමත් විය. රෙදිපිළි, නිමි ඇඳුම්, සම් හා සම් ආශ්රිත නිෂ්පාදන, ඉදිකිරීම් සහ පතල් කර්මාන්තවල පිබිදීම මෙම වර්ධනයට හේතු විය.
රජයේ මුළු ආදායම දළ දේශීය නිෂ්පාදනයේ ප්‍රතිශතයක් ලෙස 2018 වසරේ පැවති 13.4% සිට 2019 වසරේදී 12.6% දක්වා අඩුවී තිබේ.
ශ්‍රී ලංකා ආර්ථිකයේ වත්මන් තත්වය, ආර්ථික අභියෝග හා ඒවා ජයගන්නා ආකාරය 2019 මහ බැංකු වාර්තාවේ ඉතා දීර්ඝ ලෙස කරුණු ඇතුළත් වේ.
කියවන්න:
</doc>
<doc docid='bbc_sri-lanka-51556830' lang='sin' type='mono' source_url='https://www.bbc.co.uk/sinhala/sri-lanka-51556830' term='COVID'>
කොරෝනාවෛරසය: සුවය ලැබූ චීන කත රෝහලෙන් පිටවෙයි, ජපාන නෞකාවේ සිටි ශ්‍රී ලාංකිකයින් තවදුරටත් රඳවා ගැනේ

කොවිඩ් - 19 වෛරසය ආසාදනය වීමෙන් අනතුරුව ශ්‍රී ලංකාවේ ප්‍රතිකාර ලැබූ චීන කාන්තාව බදාදා පෙරවරුවේ (පෙබ:19) ජාතික බෝවන රෝහ විද්‍යාතනයෙන් පිටව ගියාය.
ඇය රෝහලෙන් පිටව යන අවස්ථාවට සෞඛ්‍ය අමාත්‍ය පවිත්‍රා වන්නිආරච්චි ද සහභාගි වී සිටි අතර, ඇය ප්‍රකාශ කළේ, අදාළ චීන ජාතික කාන්තාව සුවපත් කිරීමට හැකිවීම පිළිබඳව සතුටට පත්වන බවය.
"මේ රටේ කිසි ම කෙනෙකුට ඒ රෝගය බෝවෙන තත්ත්වයන් වළක්වල ඒ රෝගියා සුවපත් කරල නැවත චීනයට යන්නට, ලෝ යෑං මැතිණියට, අපට ඒ කටයුත්ත කරන්න පුළුවන් වීම ගැන අපි රටක් විදිහට සෞඛ්‍ය අමාත්‍යංශය විදිහට බොහොම සතුටු වෙනව," සෞඛ්‍ය අමාත්‍ය පවිත්‍රා වන්නිආරච්චි පැවසීය.
මේ අතර, සුවය ලැබූ චීන ජාතික ලෝ යෑං ද එහිදී අදහස් පළ කළාය.
"ශ්‍රී ලංකාව ලස්සන ඒ වගේ ම ආදරය සහ කරුණාව පිරුණු රටක්. මට ප්‍රතිකාර කිරීම ගැන පමණක් නෙවේ මට දුන් ආදරය සහ ශක්තිය ගැනත් මම ස්තුතිවන්ත වෙනවා. මේ රටේ කරුණාවන්තකමට ස්තුතියි."
Covid-19 වෛරසයෙන් චීනය තුළ පමණක් අහිමි වූ ජීවිත සංඛ්‍යාව 2004ක් දක්වා ඉහළ ගොස් ඇතැයි බදාදා (පෙබ:19) චීනය නිකුත් කළ නවතම දත්ත වාර්තාවල දැක්වේ.
චීනයේ පමණක් මේ වන විට වෛරසය ආසාදිත පුද්ගලයින් සංඛ්‍යාව 74,185ක් වන අතර ලෝකය පුරා රටවල තවත් ආසාදිතයින් 700කට ආසන්න සංඛ්‍යාවක් වාර්තා වී තිබේ.
වෛරසය ආසාදනය වීමෙන් සිය රටේ දෙවන මරණය සිදුවූ බව හොංකොං රාජ්‍යය බදාදා පැවසීය. මේ අතර, ප්‍රංශය, ජපානය, පිලිපීනය සහ තායිවානය යන රටවල එක් මරණය බැගින් වාර්තා වී ඇත.
කොරෝනාවෛරසය පැතිර ගිය Diamond Princess නෞකාවේ සිටි මගීන් අතරින් පළමු කණ්ඩායම දින 14ක නිරෝධායනයකින් පසු නැවෙන් ගොඩබැසීම ආරම්භ කර තිබේ.
කොවිඩ් -19 වෛරසය පැතිර යාමෙන් එම නෞකාවේ සිටි මගීන් 542 දෙනෙකුට සහ කාර්ය මණ්ඩලයට වෛරසය ආසාදනය වී ඇතැයි වාර්තා වී තිබිණි. චීනයෙන් පිටත වාර්තා වූ ආසාදිත විශාලතම සංඛ්‍යාව මෙය විය.
නිරෝධායන කාලය අතරතුර සිදු කළ පරීක්ෂණවලින් වෛරසය ආසාදනය වී නැතැයි තහවුරු වූ සහ කිසිදු රෝග ලක්ෂණයක් පෙන්නුම් නොකළ මගීන්ට පමණක් නෞකාවෙන් පිටවීමට අවසර දී තිබේ.
වෛරසය ආසාදනය වී නැති බවට පරීක්ෂණවලින් තහවුරු වුව ද, ආසාදිත පුද්ගලයින් සමග එකට සිටි පුද්ගලයින් තවදුරටත් නෞකාව තුළ රදවාගෙන අතිරේක නිරෝධායනයන්ට ලක් කිරීමට නියමිතය.
ජපාන සෞඛ්‍ය බලධාරීන් පවසන්නේ, මගීන් ගොඩ බැස්වීමේ කටයුතු දින කිහිපයක් පුරා සිදුවනු ඇති බවය.
බදාදා (පෙබ:19) දිනයේදී පුද්ගලයින් 500 දෙනෙකු පමණ නෞකාවෙන් පිටතට ගැනීමට අපේක්ෂිතය.
ඩයමන්ඩ් ප්‍රින්සස් නෞකාවේ කාර්ය මණ්ඩලයේ සිටි ශ්‍රී ලාංකිකයින් දෙදෙනාගේ සෞඛ්‍ය තත්ත්වය යහපත් බව සෞඛ්‍ය අමාත්‍යංශයේ වසංගත රෝග විද්‍යා ඒකකයේ අධ්‍යක්ෂ වෛද්‍ය සුදත් සමරවීර බීබීසී සිංහල සේවයට පැවසීය.
"ඔවුන් දෙදෙනාට වෛරසය ආසාදනය වී නැහැ. ඔවුන් යහපත් සෞඛ්‍ය තත්ත්වයක පසුවෙනවා. මුලින් මගීන් නැවෙන් පිටතට අරන් ඉවර වෙලා තමයි කාර්ය මණ්ඩලය පිටතට ගන්නේ. ඒ නිසා ඔවුන් දෙදෙනාට නැවෙන් පිටතට එන්න වෙන්නේ තව දවස් කීපයක් ගත වුණාට පස්සේ," වෛද්‍ය සුදත් සමරවීර ප්‍රකාශ කළේය.
ඔහු පැවසුවේ, ශ්‍රී ලාංකිකයින් දෙදෙනා යළි ගෙන්වා ගැනීම සදහා අවශ්‍ය පියවර ගෙන ඇති බවය.
</doc>
<doc docid='bbc_world-51980231' lang='sin' type='mono' source_url='https://www.bbc.co.uk/sinhala/world-51980231' term='COVID'>
කොරෝනා වෛරසය: ගව මුත්‍රා පානය බෙහෙතක් ද? දිල්ලියේ ගව මුත්‍රපානෝත්සවයක් !

කොරෝනා වෛරසය ආසාදනය වීම අතින් ඉන්දියාවෙන් වාර්තා වී ඇති ආසාදිතයන්ගේ ගණන සාපේක්‍ෂ වශයෙන් ඉහළ සංඛ්‍යාවක් නොවේ.
එහෙත් වෛරසය පරාජය කිරීමට ගතයුතු ක්‍රියාමාර්ග සම්බන්ධයෙන් ඉන්දියාව පුරා මහජනයා නොමඟ යවන සුළු අදහස් ප්‍රචාරය කෙරෙමින් පවතී.
පතුරුවා හරිනු ලැබෙමින් පවතින එවැනි ප්‍රමුඛ මිත්‍යා මත සම්බන්ධයෙන් බීබීසිය කරුණු විභාගයක් සිදු  කරනු ලැබ ඇත.
වෛරස් ආසාදනය වීම මගින් ඇතිවෙන ආබාධ සඳහා සාම්ප්‍රධායික ප්‍රතිකාරයක්  වශයෙන් ගවමුත්‍ර පානය සහ ගොම පාවිච්චිකරනු ලැබීම ජනප්‍රිය කිරීම සම්බන්ධයෙන් ඉන්දියාවට දීර්ඝ ඉතිහාසයක් ඇත.
දැනට පැතිරයමින් පවතින කොරෝනා (Covid -19) වෛරසය මැඩලීම සඳහාත් ගවමුත්‍ර සහ ගොම පාවිච්චි කළ හැකි යයි පාලක භාරතීය ජනතා පක්ෂයේ (BJP )මන්ත්‍රීවරයකු වන සුමන් හරිප්‍රිය (Suman Haripriya) යෝජනා කරයි.
ගවමුත්‍රවල බැක්ටීරියා නාශක පිළිබඳව මීට පෙරත් හැදෑරීම් සිදු කරනු ලැබ ඇත.
කොරෝනා වෛරසය මැඩලීම සඳහා ගවමුත්‍ර පානයට ජනතාව ආකර්ෂණය කර ගැනීමේ අදහසින් හින්දු ජාතිකවාදී කණ්ඩායමක් දිල්ලි අගනුවර ගවමුත්‍රපානෝත්සවයක් සංවිධානය කර තිබුණි.
එහෙත්  ''ගවමුත්‍රවල වෛරස් නාශක ශක්තියක් සහිත පදාර්ථ අඩංගු නොවන'' බව ඉන්දියාවේ වෛරස් පිළිබඳ අධ්‍යයන සංගමයේ වෛද්‍ය ශෛලේන්ද්‍ර සක්ෂේනා (Dr Shailendra Saxena) පෙන්වා දෙයි.
"එපමනක් නොව, ගවයන්ගේ ගොම පාවිච්චිය ප්‍රතිවිරුද්ධ විපාක ඇති කරන්න ඉඩකඩ තියෙනවා. ගවයන්ගේ අශූචිවල අන්තර්ගත කොරෝනා වෛරස් මිනිසුන්ට බලපාන්න පුළුවන්," වෛද්‍යවරයා බීබීසියට වැඩිදුරටත් අදහස් දක්වමින් සඳහන් කළේය.
ගවයන්ගේ ගොම යොදා ගනිමින් නිෂ්පාදනය කරන ලද සබන් සහ ඉන්දියානු ගවයන්ගෙන් ලබාගත් මුත්‍රා පෙරමින් සකස් කරන ලද ''කව්පති" මධ්‍යසාර විරහිත අත්‍ පවිත්‍ර දියරය පිළිබඳව 2018 වසරේ පටන් අන්තර්ජාලයේ දැක්වෙයි.
"දැනට තොග අවසන්ව ඇති බව පවසමින් එකී නිෂ්පාදනයට අදාළ ප්‍රචාරක පිටුවේ මෙසේ දක්වා ඇත.
"පවතින අධි ඉල්ලුම හේතුවෙන් අපගේ බොහෝ  පාරිභෝගිකයන්ට අවස්ථාව සැලසීම සඳහා  එක පාරිභෝගිකයකු විසින් මිලදී ගත හැකි  ප්‍රමාණය දැනට සීමා කරනු ලැබ ඇත.''
මේ අතර රාම්දේව් (Ramdev) නම් යෝග ආචාර්යවරයෙක් ජනප්‍රිය හින්දු මාධ්‍ය ජාලයකට අදහස් දක්වමින්, බෙහෙත් පැලැටි යොදාගනිමින් සදා ගතහැකි අත්‍ පවිත්‍කිරීමේ ර දියරයක් නිපදවා ගැනීමට යෝජනා කළේය .
කහ සහ සුවඳ සහිත බැසිල් කොළ ආදිය යොදා ගනිමින් සාදාගත් ආයුර්වේද රසායනයක් පරිභෝජනය කිරීම මගින් කොරෝනා වෛරසය වලක්වා ගැනීමට හැකි බව රාම්දේව් යෝගාචාර්යවරයා පවසා ඇත.
එහෙත් ලෝක සෞඛ්‍යය සංවිධානය (WHO ) සහ ව්‍යාධීන්  වැළක්වීමේ සහ පිටුදැකීමේ ඇමෙරිකානු මධ්‍යස්ථානය (CDC) කියා සිටින්නේ මධ්‍යසාර මිශ්‍ර  අත්‍ පවිත්‍ර කාරක දියර පාවිච්චි කරන ලෙසය.
''වොඩ්කාවලත් ඇතුලත් වන්නේ 40%ක මධ්‍යසාර ප්‍රමාණයක් වන අතර ගෙදොරදොරේ සාදාගන්නා අත්‍ පවිත්‍ර දියර වලින් සාර්ථක ප්‍රතිපලයක් නැතැයි'' සනීපාරක්ෂාව සහ ඝර්ම  කලාපීය වෛද්‍යවිද්‍යාව පිලිබඳ ලන්ඩන් විද්‍යාතනයේ මහාචාර්ය සැලී බ්ලූම්ෆීල්ඩ්  (Prof Sally Bloomfield )පවසයි.
පසුගිය සතියේ ප්‍රකාශයක් කළ 'හර්යානා' ප්‍රාන්තයේ සෞඛ්‍යය ඇමති අනිල් විජ් මාංශ භාක්ෂනයෙන්  වළකින ලෙස ඉල්ලීමක් කළේය.
"ශාක භක්ෂිකයකු වන්න!'' ට්විටර් පණිවුඩයක් මගින් ඇමතිවරයා එම ඉල්ලීම කර තිබුණි.
"විවිධ සත්ව මාංශ භක්ෂණය කරමින්  මානව වර්ගයාට  කොරෝනා වෛරසය වැනි වෛරස් නිර්මාණය කිරීමෙන් වළකින්න,'' එහි සඳහන් විය.
මේ අතරවාරයේ ප්‍රකාශයක් කළ හින්දු ජාතිකවාදී කණ්ඩායමක් කොරෝනා වෛරසය විග්‍රහ කරන ලද්දේ  ''මාංශ භාක්ෂිකයන්ට එල්ල කරන ලද දඬුවමක්'' හැටියටය.
ඉන් අනතුරුව නිවේදනයක් නිකුත් කළ ඉන්දියාවේ සත්ව නිෂ්පාදන අධීක්ෂණය කරන අමාත්‍යාංශය, ඉහත කී ප්‍රකාශන කුකුල්මස් සහ බිත්තර අලෙවිය පහත වැටීමට හේතු වූ බව කියා සිටියේය. එහෙත් ඉන්දීය ආණ්ඩුවේ තත්ත්ව පරීක්ෂණ සේවාව  විසින් එම ප්‍රකාශනය නිෂ්ප්‍රභ කරනු ලැබීය.
''එවැනි ප්‍රවණතාවක් සම්බන්ධයෙන් සාක්ෂි නැතැයි ආණ්ඩුවේ ඇමතිවරයකු වන ගිරිරාජ් සිං (Giriraj Singh) ප්‍රකාශ කළේය.
කොරෝනා වෛරස් වසංගතය ඇතැම් ව්‍යාපාරිකයන්ට 'ඔවුන්ගේ නිෂ්පාදන එම වෛරසයට ඔරොත්තු දෙන බව පවසමින්' මුදල් උපයා ගැනීමේ ජාවාරමකට මග පාදා ඇත.
උදාහරණයක් වශයෙන් වෛරසයට ඔරොත්තු දෙන ඇඳ මෙට්ට (ගුදිරි) විශේෂයක් පිළිබඳව වෙළෙඳ දැන්වීම් පළ කරනු ලැබ ඇත.
එම එක මෙට්ටයක වටිනාකම ඉන්දීය මුදලින් රුපියල් 15,000 කි.
එම ගුදිරි ජාවාරමේ නිරත 'අරිහන්ට් ගුදිරි (Arihant Mattresses) නිෂ්පාදන ව්‍යාපාරයේ අධ්‍යක්ෂ අමර් පරෙක් බීබීසියට ප්‍රකාශයක් කරමින්, සිය ගුදිරි පුස් නොබඳින එසේම  දූවිලි සහ ජලයට ඔරොත්තු දෙන අතරම එමගින් කිසිදු ආසාදනයක් නොවන බව කියා සිටියේය. එබැවින් කිසිවකට එම ගුදිරි තුළට ඇතුල්විය නොහැකි බවත් ඔහු පවසයි.
එහෙත් ඔහු එම ගුදිරි සම්බන්ධයෙන් පළ කරන ලද වෙළෙඳ දැන්වීම දැන් ඉවත්කර ගෙන ඇත.
"කිසිවකුට හානියක් කරන්න මට අවශ්‍ය නැහැ," අධ්‍යක්ෂ අමර් පරෙක් (Amar Parekh) පවසයි.
"නරක ප්‍රතිචාරයක් තියෙනවානම් අපට් ඒවා විකුණන්න අවශ්‍ය නැහැ."
</doc>
<doc docid='bbc_world-52235697' lang='sin' type='mono' source_url='https://www.bbc.co.uk/sinhala/world-52235697' term='COVID'>
කොරෝනා වෛරසය: කොවිඩ්-19 පන්සල්, පල්ලි, කෝවිල් අඳුරු කරයි
ලෝකය පුරා පැතිර යමින් පවතින කොරෝනාවෛරස් (Covid 19) උවදුර මහජනතාවගේ දෛනික ජීවිතය කෙරෙහි මෙන් ම ඔවුන්ගේ ආගමික ජීවිත කෙරෙහිත් දැඩි බලපෑමක් එල්ල කර තිබේ.
ලෝකය පුරා පැතිර යමින් පවතින කොරෝනාවෛරස් (Covid 19) උවදුර මහජනතාවගේ දෛනික ජීවිතය කෙරෙහි මෙන් ම ඔවුන්ගේ ආගමික ජීවිත කෙරෙහිත් දැඩි බලපෑමක් එල්ල කර තිබේ.
රටවල් 'ලොක්ඩවුන්' කරනු ලැබීම සහ මහජනයා දූරස්ථව තැබීමේ ක්‍රියාමාර්ග සමඟ සියලු ආගම්වලට අයත් ජනතාවට ඔවුන්ගේ පුදබිම් කරා සමීප විය නොහැකි තත්ත්වයක් පවතී.
ලොවපුරා බෞද්ධ, හින්දු, කිතුනු, ඉස්ලාම් සහ යුදෙව් වැනි ප්‍රධාන ආගම්වලට අයත් පූජනීය ස්ථානවලින් ලැබෙන තොරතුරු මගින් පැවසෙන්නේ බැතිමතුන් එම ස්ථාන කරා ළඟා වීම සීමා කිරීමට පියවර ගෙන ඇති බවය.
පවතින  කොරෝනා උවදුර නොතකා සිරිපා වන්දනාවේ නිරත වෙන ලෙස  ඉල්ලා සිටිමින් ශ්‍රී පාදස්ථානාධිපති නාහිමියන් විසින් කරන ලද ප්‍රකාශයක් සමාජ මාධ්‍ය ජාල ඔස්සේ දැඩි විවේචනයට ලක්වූ අතර මේ වන විට මහජනයා සිරිපා තරණය නතර කරනු ලැබ ඇති තත්ත්වයක් පවතී.
පසුගිය දා ගෙවී ගිය බක් පුර පසළොස්වක දින වන්දනාමාන සඳහා පැමිණීමෙන් වළකින ලෙස ඉල්ලා සිටිමින් ප්‍රකාශයක් නිකුත් කිරීමට මලවතු-අස්ගිරි මහ නාහිමිවරුන් පියවර ගෙන තිබිණි.
බෞද්ධ භික්ෂූන් වහන්සේගේ වැදගත් ම ශාසනික කාර්යයක් වන වාර්ෂික උපසම්පදා විනය කර්මය ද කල් දැමීමට කොරෝනාවෛරසය හේතු වී ඇත.
මේ සම්බන්ධයෙන් තීරණයක් ගෙන ඇති මල්වතු-අස්ගිරි සංඝ සභා කියා සිටින්නේ, එල්ල වී ඇති වෛරස් තර්ජනය මැද උපසම්පදාව වැනි ශාසනික විනය කර්ම සිදු කිරීම කාලෝචිත නොවන බවය.
එසේ ම මල්වතු-අස්ගිරි විහාරයන්හි වෙසක් උත්සව කල් තබන බව ද ප්‍රකාශයට පත් කරනු ලැබ ඇත.
මේ මොහොතේ සියලු දෙනා නිවෙස්වලට වී සිටීම වැදගත් බවත්,  සියලු කරදරවලින් රට මිදුණු පසු උපසම්පදා විනය කර්ම කටයුතු සිදුකරන බවත්  මල්වතු පාර්ශ්වයේ ලේඛකාධිකාරී පූජ්‍ය පහමුණේ සුමංගල හිමියෝ පවසති.
ලන්ඩන් නගරයේ පවත්වා ගෙන යනු ලබන ප්‍රධාන ශ්‍රී ලාංකික බෞද්ධ ආයතනය වන 'ලන්ඩන් බෞද්ධ විහාරය' බාහිර ජනයා සම්බන්ධ කර ගත් දෛනික ආගමික කටයුතු සීමා කරනු ලැබ ඇතැයි විහාරාධිපති මහා බ්‍රිතාන්‍යයේ ප්‍රධාන සංඝ නායක පූජ්‍ය බෝගොඩ සීලවිමල නාහිමියෝ බීබීසී සිංහල සේවය කළ විමසීමකදී සඳහන් කළහ.
''පිටස්තර පුද්ගලයන් දායකයන් ද ඇතුළුව අපේ විහාරස්ථානයට පැමිණෙන්නේ නැහැ. ඒවගේ ම විහාරවාසී භික්ෂූන් වහන්සේත් විහාරය තුළ පමණක් ආගමික කටයුතු කරන අතර පිටතට වැඩ ම කරන්නේ නැහැ,'' බෝගොඩ සීලවිමල නාහිමියෝ පවසති.
''දායකයන්ට අදාළ සියලු ආගමික කාර්යයන් ඉටු කරන්නේ දුරකතනය හෝ 'ස්කයිප්' මාර්ගයෙන්. අවමඟුලකදී පාංශ කූලය පවා දීම එමගින් සිදු කරනවා. ඒවා සියල්ල සිදු කෙරෙන්නේ විද්‍යුත් තාක්ෂණය ඔස්සේ. දූරස්ථ සන්නිවේදනයෙන්.''
කෙසේවුව ද, විහාරය අභ්‍යන්තරයේ භික්ෂූන්ගේ දෛනික පුදපූජා සහ භාවනා කටයුතු අඛණ්ඩව දූරස්ථව කටයුතු කිරීමේ උපදෙස් පරිදි සිදුකරන බව ද උන්වහන්සේ සඳහන් කළහ.
''හැම දිනක ම සවස හයට අපි මහ ජනයාට සෙත් පතමින් 'රතන සූත්‍රය' දේශනා කරනවා. ෆේස්බුක් ඔස්සේ මහ ජනයාට ඊට හවුල් වෙන්න පුළුවන්,'' ලන්ඩන් බෞද්ධ විහාරාධිපති  සීලවිමල නාහිමියෝ පැවසූහ.
බීබීසී සිංහල සේවය විසින් කරන ලද විමසීමකදී දැන ගන්නට ලැබුණේ ලන්ඩන්හි කිංග්ස්බරි ශ්‍රී සද්ධාතිස්ස බෞද්ධ මධ්‍යස්ථානයේ ද එවැනි ම වැඩපිළිවෙළක් අනුගමනය කෙරෙන බවය.
බාහිර ආගමික කටයුතු නතර කර තිබෙන අතර, පිටස්තර පුද්ගලයන් සහභාගී කර ගැනීම සහ භික්ෂූන් පිටතට ගමන් කිරීම නතර කරනු ලැබ ඇති බව විහාරවාසී පූජ්‍ය ගලයායේ ධම්මදස්සි හිමියෝ පවසති.
''විහාරයට දානය පවා ලැබෙන්නේ වියළි ආහාර මට්ටමින්. දායකයන් දොර අසල තබා යන ආහාර ඇතුළට ගෙන දින දෙකක කාලයක් ස්පර්ශ කිරීමෙන් වැළකී සිටිනවා.''
විහාරය අභ්‍යන්තරයේ භික්ෂූන්ගේ ආගමික වතාවත්, පුදපූජා, භාවනා කිරීම් පෙර වූ මට්ටමින් පැවත්වෙන අතර, ධර්මදේශනා සහ පූජාවන්ට ඉන්ටර්නෙට් ඔස්සේ දායකයන්ට හවුල්විය හැකි බව ද ගලයායේ ධම්මදස්සි හිමියෝ සඳහන් කළහ.
අප්‍රියෙල් අට වන දා  සන්ධ්‍යාව යුදෙව් දින දර්ශනයේ අතිශයින් වැදගත් මොහොතකි, ඊට හේතුව යුදෙව් ජාතිකයන්ගේ  ආගමික ජීවිතයේ පූජනීය කාලයක් ලෙස සැලකෙන  'Passover' උදාවයි. 'පාස්ඕවර්' යුදෙව් ආගමිකයන්ගේ පාස්කුව නැත්නම් 'උපරිගමන් මංගල්‍යය' ලෙස හඳුන්වනු ලැබේ.
එම ශුද්ධ කාලයේ සමාරම්භයත් සමග යුදෙව් බැතිමතුන් පවුල් වශයෙන් එක්ව  ඔවුන් 'Seder' නමින් හඳුන්වනු ලබන විශේෂ භෝජනය අනුභව කරති. සිය දහමට අයත්  මූලග්‍රන්ථ කියවති. කතන්දර කියන අතරවාරයේ ගීත ගායනා කරති.
එහෙත් කොරෝනාවෛරසයෙන් බේරීමට අනුගමනය කරනු ලබන සමාජ දූරස්ථභාවයත් සමග එම සාමූහික ආගමික ජීවිතය යුදෙව් ජනයාගෙන් පැහැරගනු ලැබ ඇත. ලෝකය පුරා යුදෙව් ජනයාට 'Seder' භෝජනය භුක්ති විඳීමට කිසිවෙකුට ආරාධනා කළ නොහැකි පරිසරයක් උදා විය.
කිතුනුවන්ගේ 'පාස්කු' කාලයත් ඉස්ලාම් බැතිමතුන්ගේ 'රාමදාන්' සමයත් ළඟ ළඟ ම උදාවෙමින් පවතී.
ලොවපුරා කිතුනු සහ ඉස්ලාම් බැතිමතුන් ද මුහුණ දෙනු ඇත්තේ පෙර කී යුදෙව් ජනයාට සමාන තත්ත්වයකටය.
යුදෙව් පූජක රික් ජේකොබ්ස් රබ්බිවරයා නිව්යෝර්ක් නගරයේ ජීවත් වේ. නිව්යෝර්ක් ඇමෙරිකාවෙහි කොරෝනා වෛරසයේ කේන්ද්‍රස්ථානය බවට පත්වඇත.
රික් ජේකොබ්ස් රබ්බිවරයා යුදෙව් දහම ප්‍රතිසංස්කරණය සඳහා වන සංවිධානයේ සභාපතිවරයා ය.
'Seder' භෝජනය සඳහා ඇරයුම් කරන්නන්ට ඔහුගෙන් ලැබෙන උපදෙස් මාලාවක් ගැන සඳහන් වේ.
ඔහුගේ උපදෙස් මාලාවේ ප්‍රමුඛ ප්‍රයත්නය වන්නේ, කොරෝනාවෛරසයත් සමග දැනට උද්ගත වී පවතින අනතුර හමුවේ අනුගමනය කළයුතු රෙගුලාසි අනුව 'Seder' වතාවත්වල ඇතැම් අංග අනුගත කිරීමය.
'' Seder' උත්සවයේ දී අත් සේදීමේ ආගමික වතාවතක් තිබෙනවා,'' රබ්බිවරයා පවසයි.
''එය පිරිසිදුවීමකට වඩා ආගමික පවිත්‍රතාව අරමුණ කර ගත් සාම්ප්‍රදායික චාරිත්‍රයක් ''
''දැන් අපි උත්සාහ කරනවා අත් සේදීම අපේ ප්‍රජා සමූහයේ ආරක්ෂාව සහ ශරීර සෞඛ්‍යය පවත්වා ගැනීමට  සැබැවින් ම හේතු වෙන ක්‍රියාවක්ය යන උපදේශය අපේ ළමයින්ට කියා දීමට,'' රබ්බි රික් ජේකොබ්ස් පවසයි.
ලැබෙන අත්දැකීම් වඩාත් අන්‍යෝන්‍ය වශයෙන් බලපැවැත්වෙන ආකාරය පැහැදිලි කිරීමට උත්සහ කළ යුතුව ඇතැයි යුදෙව් රබ්බිවරයා  යෝජනා කරයි.
යුදෙව් බයිබලයේ එන චාරිත්‍රයක් වන 'එලිජාහ්' (හෝ එලියාහ්) (Elijah)සමරුවේ දී  'Seder' ආහාරය භුක්ති විඳීමට එන අමුත්තන් සඳහා අදාළ නිවසේ දොර විවෘත කරනු ලබන්නේ නිවසේ බාල ම සාමාජිකයකු විසිනි.
''එහෙත් දැන් 'Seder' පවුලේ  බාලයා ගෙදර නොසිටීමට ඉඩ තිබෙනවා. ඒ නිසා  ඔවුන්ගේ රුවක් අරගෙන දොර ළඟට ගිහින් දොර අරින්න පුළුවන් '' රබ්බි රිස් ජෙකොබ්ස් යෝජනා කරයි.
අප්‍රියෙල් දොළොස් වන දා පාස්කු ඉරිදා උදාවන්නේ ලොවපුරා කිතුනු ජනතාවට ඉතා වැදගත් පණිවුඩයක් ද සමගය. කුරුසයේ ඇණ ගසනු ලැබීමෙන් පසු ක්‍රිස්තුන් වහන්සේ උත්ථානය වූ දිනය වන පාස්කු ඉරිදාව කිතුනු බැතිමතුන් විසින් සමරනු ලබන්නේ උත්සවාකාරයෙනි.
මහ සිකුරාදා සහ පාස්කු ඉරිදා ලොවපුරා බොහෝ කිතුනු බැතිමත්හු යාඥා කිරීම සඳහා දේවස්ථාන කරා ගමන් ගනිති.
එහෙත් දැන් දේවගතිවරුනට ආගමික චාරිත්‍ර සහ සත්ප්‍රසාදය  සිදුකිරීමට සිදුව තිබෙන්නේ වෙනත් ආකාරයකටය.
''මෙවර මහ සිකුරාදා අපි ඉතා සරල ලෙස අපේ  ආගමික වතාවත් ඉටු කරනවා. මොක ද? පවතින තත්ත්වය යටතේ අපට පාවිච්චි කරන්න පුළුවන් වෙන්නේ සාමාන්‍ය පාන් පෙත්තක් සහ මිදි යුෂ පමණයි'' කෙන්යාවේ සිටින කිතුනුවකු වන කැරොල් කුට්සුෂි පවසයි.
කැරෝල්ගේ දේවස්ථානය එක සතියකට එක නිවසක කුඩා පිරිසකට දේව මෙහෙය සිදුකරන තත්ත්වයකට පත්ව ඇත.
''ඒක අභියෝගයක්. ඒත් මම හිතනවා- එය තමයි දැන් දෙවියන්ට ළංවෙන්න තියෙන හොඳ මාවත කියල. අපේ ගෙවල් ඇතුළෙ ම යාඥා කිරීම. ළමයිනුත් හවුල් කරගෙන බයිබලය කියැවීම.''
අයර්ලන්ත කිතුනු ජනයාට අවමඟුල්  චාරිත්‍ර සඳහා දේවස්ථානයට පිවිසීමට අවසර නැත.
එවැනි තත්ත්වයක් යටතේ 'අයිරිෂ්' ප්‍රජාව මියයන පුද්ගලයන්ට ඔවුන්ගේ ගෞරවය දැක්වීමට නව මං සෙවීමේ ප්‍රයත්නයක නිරත වෙමින් සිටිති.
උද්ගතව පවතින තත්ත්වය සම්බන්ධයෙන් තමා කනගාටු වෙන නමුත්, මහජන ජීවිතාරක්ෂාව වෙනුවෙන් පියවර ගැනීමට සිදුව ඇතැයි කතෝලික රදගුරු ලැරී ඩෆි පවසයි.
පූජකවරු අවමඟුල් සඳහා සහභාගි නොවනු ඇත. ඒ වෙනුවට ඔවුන් කරන්නේ මරණයට පත් තැනැත්තාගේ හෝ තැනැත්තියගේ පවුලේ නෑදෑයන් දුරකතනයෙන් කතා කරමින් අස්වසාලීමය.
රෝගීව සිටින්නේ කුඩා ළමයෙකු නම්, දෙමව්පියෝ පල්ලියේ පූජකවරයාට ඒ බව දුරකතනයෙන් දැනුම් දෙති. කුරුසයක් ළමයාට දී, එසේත් නැතනම් එය දෙමව්පියන්ගේ අතෙහි හෝ තබා ගනිමින් දරුවාට ආශීර්වාද කරන ලෙස පූජකවරයා උපදෙස් දෙනු ඇත. ඒ සමග පූජකවරයාත් දුරකතනය ඔස්සේ ආශීර්වාද කරයි.
මෙම අප්‍රියෙල් 23 වන දා ඉස්ලාම් බැතිමතුන්ගේ රාමදාන් උපවාස සමය ආරම්භ වීමට නියමිතය.
අප්‍රියෙල් මාසය රාමදාන් උත්සව සමය වන්නේ එය මොහොම්මඩ් නබිනායකතුමා කුරාන් ශුද්ධ ග්‍රන්ථය  පළමු වරට එළිදක්වන ලද මාසය වීම හේතුවෙනි.
රාමදාන් සමයේදී ඉස්ලාම් පවුල් සහ ඔවුන්ගේ හිතමිතුරන්  හැම දිනක ම හිරු බැසයත් ම එකට එක්ව 'ඉෆ්තාර්' භෝජනය අනුභව කරති. එසේ ම බොහෝ බැතිමත්හු යාච්ඤා සඳහා සිය පල්ලි කරා ගමන් ගනිති.
ලන්ඩන් නගරයේ ජීවත්වෙන ඉස්ලාම් බැතිමතුන් විසින් වෙනත් අවුරුදුවල ලන්ඩන් නගර මධ්‍යයේ පිහිටි 'ට්‍රෆල්ගා චතුරශ්‍රය' වැනි ස්ථානයක විවෘත ඉෆ්තාර් භෝජන සංග්‍රහයක් සූදානම් කරනු ලැබීම සිරිතක්ව  පැවතිණි.
එහෙත්  එක්සත් රාජධානියේ තරුණ මුස්ලිම් කණ්ඩායමක් දැන් පවතින තත්ත්වය තේරුම් ගනිමින් මෙවර  'සැබෑ ඉෆ්තාර්' විකල්ප වැඩපිළිවෙළක් සංවිධානය කර ඇත.
ඔවුහු  ආහාර වට්ටෝරු, ක්‍රීඩා සහ තොරතරු ඇතුළත් පාර්සල් මුස්ලිම් ජනයා වෙත යවනු ඇත.
විද්‍යුත් ක්‍රම භාවිතය මගින් යාඥා ඇතුළත් සජීවී පණිවුඩයක් මගින් ඔවුන් දිනපතා සම්බන්ධ කර ගන්නා අතර දූරස්ථ 'ඉෆ්තාර්' උළෙලක් පැවැත්වීම ඔවුන්ගේ සැලැස්ම වේ.
දහස් ගණනින් ඊට  හවුල් වෙනු ඇත යන්න එක්සත් රාජධානියේ තරුණ මුස්ලිම් කණ්ඩායමේ බලාපොරොත්තුවයි.
</doc>
<doc docid='bbc_sri-lanka-51960300' lang='sin' type='mono' source_url='https://www.bbc.co.uk/sinhala/sri-lanka-51960300' term='COVID'>
කොරෝනා වෛරසය මහ මැතිවරණය කල් දමයි

2020 පාර්ලිමේන්තු මැතිවරණය අප්‍රේල් 25 වන දා පැවැත්වීමට හැකියාවක් නොමැති බව ජාතික මැතිවරණ කොමිෂන් සභාවේ සභාපති මහින්ද දේශප්‍රිය බ්‍රහස්පතින්දා (මාර්තු 19) කොළඹදී පැවති ප්‍රවෘත්ති සාකච්ඡාවකදී පැවසීය.
ඔහු එහිදී ප්‍රකාශ කළේ, මැතිවරණ කොමිසමේ සාමාජිකයින් තිදෙනා ම එක්ව එම තීරණයට එළඹි බවය.
"නව කොරෝනාවෛරසයේ බලපෑමක් 100%ක් ශ්‍රී ලංකාවට නොමැති බව ලෝක සෞඛ්‍ය සංවිධානය හෝ සෞඛ්‍ය බලධාරීන් ප්‍රකාශ කළ ද" කලින් සැලසුම් කළ දිනට පාර්ලිමේන්තු මැතිවරණය පැවැත්වීමට හැකියාවක් නොමැති බව ඔහු පැවසීය.
''COVID-19 වෛරස් තත්ත්වය නිසා අපේ මැතිවරණ කැලැන්ඩරයේ පහුගිය දින 5ක්, 6ක් අඩාළ වුණා. දැනට කියන්න තියෙන්නේ පාර්ලිමේන්තු මැතිවරණය කිසි ම විදියකට අප්‍රේල් 25 නොපැවෙත්වෙන බවයි." මැතිවරණ කොමිෂන් සභාවේ සභාපතිවරයා මාධ්‍ය හමුවේදී සඳහන් කළේය.
"කල් දමන ලද පාර්ලිමේන්තු මැතිවරණය යළි පවත්වන දිනය මැයි මාසය තුළ ද, ජූනි මාසය තුළ ද ඉන් ඔබ්බට ද යන්න තීරණය කරන්නේ අප විසින් නොව COVID-19 වෛරසය පාලනයට කාර්ය සාධන බලකායේ ඇති හැකියාව මත" යැයි ද ඔහු එහිදී ප්‍රකාශ කළේය.
මාර්තු 20 සිට 27 දක්වා රාජ්‍ය සහ පෞද්ගලික අංශයේ සේවකයන්ට නිවසේ සිට වැඩ කරන සතියක් ලෙස රජය බ්‍රහස්පතින්දා (මාර්තු 19) ප්‍රකාශයට පත් කළේය.
එහෙත්, පාර්ලිමේන්තු මැතිවරණයේ කටයුතු සඳහා හෙටත් සෙනසුරාදා දිනයේත් කාර්යාලයට පැමිණීමට මැතිවරණ රාජකාරී කටයුතුවලට අදාළ කාර්ය මණ්ඩලයට සිදුව තිබේ.
2020 පාර්ලිමේන්තු මැතිවරණය සඳහා නාම යෝජනා ලැබුණු සංඛ්‍යාව හා ප්‍රතික්ෂේප වූ සංඛ්‍යාව මේ මොහොතේ සඳහන් කළ නොහැකි වුව ද සැලකිය යුතු සංඛ්‍යාවක් ප්‍රතික්ෂේප වී ඇති බව මැතිවරණ කොමිෂන් සභාවේ සභාපතිවරයා කියා සිටියේය.
''ඇතැම් දිස්ත්‍රික්කවල නාම යෝජනා පනහ පැනල. බොහෝ දෙනෙක් හිතාගෙන ඉන්නේ රුපියල් 2000 ඇප මුදල දීලා මන්ත්‍රී වෙන්න පුළුවන් කියලා. කවුරුත් දන්නේ නෑ 5%ක් ගන්න ඕනා කියලා. කොළඹ, ගම්පහ වගේ 5%න් එන්න පුළුවන්. සමහර දිස්ත්‍රික්ක තියෙනවා මන්ත්‍රී ධූර 4යි. ඒ වගේ කුඩා දිස්ත්‍රික්ක වල 13%ක්වත් ගන්න ඕනා,'' යනුවෙන් මහින්ද දේශප්‍රිය සදහන් කළේ මෙය ඇප මුදල් වැඩි නොකිරීමේ විපාකයක් බවය.
පාර්ලිමේන්තු මහ මැතිවරණයට අදාළ නාම යෝජනා භාර ගැනීම බ්‍රහස්පතින්දා (මාර්තු 19) දහවල් 12.00ට අවසන් විය.
</doc>
<doc docid='bbc_sri-lanka-52354680' lang='sin' type='mono' source_url='https://www.bbc.co.uk/sinhala/sri-lanka-52354680' term='COVID'>
2020 මහ මැතිවරණය පවත්වන දිනය තීන්දු කරයි

2020 පාර්ලිමේන්තු මැතිවරණය ජූනි 20 වන දින පැවැත්වීමට තීරණය කළ බව මැතිවරණ කොමිෂන් සභාවේ සභාපති මහින්ද දේශප්‍රිය බීබීසී සිංහල සේවයට පැවසීය.
ඊට අදාළ ගැසට් නිවේදනය රජයේ මුද්‍රණාලය වෙත යොමු කර තිබේ.
කොරෝනාවෛරසය හේතුවෙන් මේ අවස්ථාවේ මැතිවරණයක් පැවැත්වීමට සුදුසු තත්ත්වයක් රට තුළ නොමැති බවට දේශපාලන පක්ෂ හා සංවිධාන කිහිපයක් මැතිවරණ කොමිෂන් සභාවට දැනුම් දී තිබිණි.
එම පසුබිම මත මැතිවරණ කොමිෂන් සභාවේ නිලධාරීන් අප්‍රේල් 20 වන සඳුදා පාර්ශව ගණනාවක් සමග කළ සාකච්ඡා කිහිපයකින් අනතුරුව මෙම තීරණය ගෙන ඇත.
ජනාධිපති ගෝඨාභය රාජපක්ෂ විසින් අට වැනි පාර්ලිමේන්තුව විසුරුවා හරිනු ලැබීමට අදාළ අතිවිශේෂ ගැසට් නිවේදනය මාර්තු 02 වන දා නිකුත් කරන ලදී. එම ගැසට් නිවේදනයට අනුව, අප්‍රේල් 25 වන දා පාර්ලිමේන්තු මැතිවරණය පැවැත්විය යුතු අතර මැයි මස 14 වන දා අභිනව පාර්ලිමේන්තුවේ මංගල රැස්වීම පැවැත්වීමට දින නියම කර තිබිණි.
එහෙත් රට තුළ ව්‍යාප්ත වූ COVID - 19 රෝග තත්ත්වය නිසා කලින් සැලසුම් කළ පරිදි අප්‍රේල් 25 වන දා පාර්ලිමේන්තු මැතිවරණය පැවැත්වීමට නොහැකි තත්ත්වයක් උද්ගත විය.
19 වන ව්‍යවස්ථා සංශෝධනයට අනුව, ජූනි මස 02 වන දාට ප්‍රථම නව පාර්ලිමේන්තුව රැස් විය යුතුය.
එබැවින් උද්ගත විය හැකි ව්‍යවස්ථාමය ගැටලුව විසඳා ගැනීමට මැතිවරණ කොමිෂන් සභාව විසින් මාර්තු 31 වන දා සහ අප්‍රේල් 01 වන දා ජනාධිපතිවරයා වෙත ලිපි යොමු කරන ලදී.
ඊට පිළිතුරු ලිපියක් ජනාධිපති ලේකම් ආචාර්ය පී.බී. ජයසුන්දර විසින් අප්‍රේල් 06 වන දා මැතිවරණ කොමිෂන් සභාවට යොමු කළේය.
එමගින් දැනුම් දී තිබුණේ අප්‍රේල් 25 වන දා ඡන්ද විමසීම කළ නොහැකි නම් වෙනත් දිනයක් සඳහන් කිරීමට මැතිවරණ කොමිෂන් සභාව බැඳී සිටින අතර ශ්‍රේෂ්ඨාධිකරණයේ මතය විමසීමේ ප්‍රශ්නයක් පැන නොනගින බවය.
මේ අතර අග්‍රාමාත්‍ය මහින්ද රාජපක්ෂ ද අප්‍රේල් 18 වන දින මේ පිළිබඳව අදහස් දක්වමින් නිවේදනයක් නිකුත් කර තිබිණි.
පාර්ලිමේන්තු මැතිවරණය පවත්වන දිනය පිළිබඳව විමසා මැතිවරණ කොමිෂන් සභාව ජනාධිපතිවරයා වෙත ලිපියක් යැවීම, එම කොමිසමේ සාමාජික මහාචාර්ය රත්නජීවන් එච්. හූල් බීබීසී සිංහල සේවය ඇතුළු මාධ්‍ය වෙත නිකුත් කළ අදහස් සහ ජනතාවට සහන සැලසීමේදී දේශපාලනඥයන් ක්‍රියා කළ යුතු ආකාරය ගැන මැතිවරණ කොමිෂන් සභාව කළ කරුණු දැක්වීම් පදනම් කර ගනිමින් විමල් විරවංශ අමාත්‍යවරයා අප්‍රේල් 06 වන දින දෙරණ රුපවාහිනීයේ පැවති වැඩසටහනකදී විවේචනාත්මක අදහස් දැක්වීමක් ද කළේය.
''ජනාධිපතිතුමා යමක් ඇහුවොත් මොන කොරෝනා තිබුණත් නියමිත කාලයේදී ශ්‍රේෂ්ඨාධිකරණය ඒ තීන්දුව දෙන්න ඕනා. එතකොට වාද විවාද කරලා ඒ ගොල්ලෝ හිතනවා ගන්න තීන්දුව ඒ අයට වාසිදායකයි කියලා. මේක තමයි සැලැස්ම. කොමිසමේ සභාපතිතුමා, අපි බබ්බු නෙමෙයි. කොමිසමත් ඔය අහිංසක විදියට කරන්නේ දේශපාලනයක්. මිනිස්සු අපෙන් පිහිට ඉල්ලන්නේ. මේ වසංගතයේදී මනුස්සකමට බැරියර් දාන්න එපා. ඔය හූල් කියන මහත්තයා බීබීසී එකට කියනවා පාර්ලිමේතුවවත් නැතිව ශ්‍රී ලංකාව ඒකාධිපතිත්වයක් කරා ගමන් කරනවා කියලා. මේ ස්වාධීන කොමිසමේ සාමාජිකයෙක්,'' යනුවෙන් විමල් විරවංශ එහිදී කියා සිටියේය.
එම ප්‍රකාශයෙන් අනතුරුව මැතිවරණ කොමිෂන් සභාවේ සභාපති මහින්ද දේශප්‍රිය අප්‍රේල් 08 වන දා සිය ෆේස්බුක් ගිණුමේ කරුණු දක්වා තිබූ අතර එහි මෙලෙස ද සටහන් කර තිබිණි.
''මේ ව්‍යවස්ථාපිත මැතිවරණ කාල සීමාවක් නිසා හා රට ආපදාවකට මුහුණ දී ඇති නිසා මෙවැනි විටක පදනමක් රහිතව මැකොස විවේචනය කර තිබීම අයෝග්‍ය බව, ඔවුන් කියන නිසා පිළිතුරක් දීමට අවශ්‍ය බව මාත් හිතනවා . ඒත් එම ප්‍රකාශය මෙන් ඒ ටෝන් එකෙන් උත්තර දෙන්න මේ වෙලාවෙදි මැකොස සභාපති ලෙස මට බැහැ.''
සාමාන්‍යයෙන්  ,මැතිවරණ  කොමිෂන්  සභාව හෝ මා ,අප සම්බන්ධයෙන්  දේශපාලනඥයින්  විසින් කරන ප්‍රකාශ වලට  පිළිතුරු  දෙන්නේ නැහැ...
Facebook හි Mahinda කළ  වෙනි පළකිරීමේ අවසානය
මේ අතර රටේ පවතින තත්ත්වය මැතිවරණයක් පැවැත්වීමට සුදුසු නොවන බවට දේශපාලන පක්ෂ සහ ආගමික නායකයන් විසින් ද අදහස් පළ කරනු ලැබ තිබිණි.
රජයේ ප්‍රවෘත්ති දෙපාර්තමේන්තුව සඳුදා (අප්‍රේල් 20) නිකුත් කළ නිවේදනයට අනුව, සඳුදා පෙරවරු 9.30 වන විට කොරෝනාවෛරසය ආසාදිත බවට තහවුරු කළ නව රෝගීන් 24 දෙනෙකු වාර්තා වී තිබේ. ඒ කොළඹ  12,  බණ්ඩාරනායකපුර ප්‍රදේශයෙනි.
ඒ අනුව, ශ්‍රී ලංකාවෙන් වාර්තා වී ඇති COVID-19 වැළඳුණු මුළු රෝගීන් ගණන 295කි.
සුවපත් වූ රෝගීන් සංඛ්‍යාව 97කි. රෝගීන් හත් දෙනෙකු මියගොස් තිබේ.
කොළඹින් 77ක්, කළුතරින් 45ක්, පුත්තලමෙන් 35ක්, ගම්පහින් 32ක් සහ යාපනයෙන් 16ක් ලෙස රෝගීන් වාර්තා වී ඇත.
එක් එක් දිස්ත්‍රික්කවල කලින් නිවේදනය කරන ලද ඇඳිරි නීතිය පනවන සහ ඉවත් කරන වේලාවන් මේ වන විට සංශෝධනය කර තිබේ.
ඒ අනුව කොළඹ, ගම්පහ, කළුතර සහ පුත්තලම දිස්ත්‍රික්කවල දැන් ක්‍රියාත්මක ඇඳිරි නීතිය අප්‍රේල් 27 සඳුදා උදේ 5.00 දක්වා දීර්ඝ කර ඇත.
සෙසු දිස්ත්‍රික්කවල ඇඳිරි නීතිය අප්‍රේල් 24 සිකුරාදා දක්වා ක්‍රියාත්මක වනුයේ රාත්‍රී 8.00 සිට පසුදා අලුයම 5.00 දක්වා පමණි. අප්‍රේල් 24 සිකුරාදා රාත්‍රී 8.00ට මේ දිස්ත්‍රික්කවල යළි ක්‍රියාත්මක කෙරෙන ඇඳිරි නීතිය අප්‍රේල් 27 සඳුදා අලුයම 5.00 දක්වා බලාත්මකව පවතී.
කොළඹ, ගම්පහ, කළුතර සහ පුත්තලම දිස්ත්‍රික්කවලට පිවිසීම සහ ඉන් පිටවීම සියලු දෙනාට සම්පූර්ණයෙන් තහනම් කර ඇත. ඇඳිරි නීතිය ක්‍රියාත්මක කාලය තුළ අත්‍යවශ්‍ය සේවා පවත්වාගෙන යාම සහ කෘෂිකාර්මික කටයුතු ආදිය සම්බන්ධයෙන් කළින් ප්‍රකාශයට පත් කළ කොන්දේසි හා උපදෙස් නොවෙනස්ව පවතින බව රජයේ ප්‍රවෘත්ති දෙපාර්තමේන්තුව පවසයි.
</doc>
<doc docid='bbc_sri-lanka-51615804' lang='sin' type='mono' source_url='https://www.bbc.co.uk/sinhala/sri-lanka-51615804' term='COVID'>
කොරෝනාවෛරසය: "ඉතාලියේ ශ්‍රී ලාංකිකයෝ බියෙන්"

කොරෝනාවෛරසය ආසාදනය වූ පුද්ගලයන් ලොව නන් දෙසින් වාර්තාවෙමින් පවතින ආකාරය අනුව එය වසංගතයක් දක්වා වර්ධනය වේ දැයි බිය පළවෙමින් පවතී.
වැඩි ම ආසාදිතයන් ප්‍රමාණයක් චීනයෙන් වාර්තා වුව ද දකුණු කොරියාව, ඉතාලිය සහ ඉරානය වැනි රටවල් කොරෝනාවෛරසය සමග දැඩි සටනක යෙදෙයි.
ඉතාලිය පුරා ශ්‍රී ලාංකිකයන් විශාල පිරිසක් ජීවත් වෙති. යුරෝපයේ වැඩි ම ආසාදිතයන් ප්‍රමාණයක් වාර්තා වන්නේ ඉතාලියෙනි.
මෙම ලිපිය ලියවෙන මොහොත වන විට එරටින් සොයාගෙන ඇති ආසාදිතයන් සංඛ්‍යාව 165කි.
පවතින තත්වය හේතුවෙන් එහි සිටින ශ්‍රී ලාංකිකයන් මුහුණ දෙන අත්දැකීම් පිළිබඳව සොයා බැලීම සඳහා බීබීසී සිංහල සේවය කිහිප දෙනෙකුගේ අදහස් විමසුවෙමු.
ඒ සියලු දෙනා ම සනාථ කර සිටියේ වෛරසය ආසාදනය වූ ශ්‍රී ලාංකිකයෙකු පිළිබඳව තව ම දැනගන්නට ලැබී නොමැති බවය.
"මිලානෝ නුවර අවට ගම්මාන තුනක් මේ වන විට වසා දමල තියෙන්නේ. VO' EUGANEO ගම්මානයේ වයස අවුරුදු 78ක පුද්ගලයෙක් ඊයේ මිය ගිය බව ආරංචි වුණා." පාදුවාහි පදිංචි ලලී ජයසිංහ ප්‍රකාශ කළාය.
"මම ඉන්න ප්‍රදේශයෙන් තව ම රෝගියෙක් වාර්තා වෙලා නැහැ. ඒ වුණත් කැස්ස හෙම්බිරිස්සාව තියෙන කිහිප දෙනෙකුට රෝහලේ නේවාසිකව ප්‍රතිකාර කෙරෙන බව මාධ්‍යයෙන් දැන ගත්තා."
"ඒත් අපි හැමෝ ම බයෙන් තමයි ජීවත් වෙන්නේ. හැම දෙනා ම ආහාර පාන ගබඩා කර ගැනීමට උත්සාහ කරන නිසා දැන් වෙළඳසැල්වල බඩු නැහැ. රාක්ක හිස්." ලලී තවදුරටත් පැහැදිලි කළාය.
තමන් සිටින අවට ප්‍රදේශය ඉතා නිහඬ බවත් වීදි පාළුවට ගොස් ඇති බවත් ලලී ජයසිංහ පැවසුවාය.
"මිනිස්සු බයවෙලා"
ඔලිම්පික් සුදුසුකම් ලද ශ්‍රී ලාංකික කෙටිදුර ධාවන ශූරියක වන ප්‍රදීපා හේරත් මිලානෝ නුවර සිට කියා සිටියේ නගරයේ විශාලතම වෙළඳසලේ පවා ආහාරපාන විකිණී අවසාන බවය.
"ලොම්බාර්දියාවල ඉස්කෝල සියල්ල ම වහල තියෙන්නේ. සුපර් මාර්කට්වල රාක්ක හිස් වෙලා. මිනිස්සු ආහාර ගබඩා කරගෙන. කොරෝනා වෛරසය නිසා මරණයට පත් වුණු කෙනාගේ මුණුපුරන් වාසය කරන්නේ මේ කිට්ටුව. ඒ නිසා මිනිස්සු බය වෙලා ඉන්නේ."
"පාපන්දු ක්‍රීඩා තරග සියල්ල නතර කරලා. ජෝර්ජියෝ ආර්මානි එකෙන් කරන ෆැෂන් ෂෝ එකකුත් නවත්තල," ඇය ප්‍රකාශ කළාය.
හිටපු ක්‍රීඩා ශුරී ප්‍රදීපා හේරත් තවදුරටත් කියා සිටියේ මිලානෝ නගරයේ චීන ජාතිකයන් සතු ආපන ශාලා සහ වෙළඳසල් විවෘතව පවතින නමුත් පාරිභෝගිකයන්ගෙන් තොර බවකි.
කෙසේ වෙතත් කිසිදු ශ්‍රී ලාංකිකයෙකුට කොරෝනාවෛරසය ආසාදනය වී ඇති බවක් තවමත් සැල වී නැතැයි ඇය පවසන්නීය.
ඉතාලියේ ෆ්ලොරන්ස්හි පදිංචි මයුරි තිලකරත්න කියා සිටියේ මුඛ ආවරණ හිඟයක් පවතින අතර ඒවාහි මිල ගණන් ද ඉතා ඉහළ මට්ටමකට පැමිණ ඇති බවය.
"එන්න එන්න ම කොරෝනා රෝගය අපේ ළගටම ඇවිත් කියලා දැනෙන කොට හිතට එන්නේ බයක්. පාරේ තොටේ ගියත් දැන් කෙනෙක් දිහා කෙනෙක් බලන්නේ සැකෙන් බයෙන්. මේ වෙද්දි මෙහෙ නගර කිහිපයකට සීල් තියලා. ඒ ගම්වලට ඇතුල් වෙන්න්නවත් පිටට යන්නවත් කාටවත් බෑ."
"මම දන්න විදිහට ලොම්බර්දියා සහ වෙනෙතෝ කියන පෙදෙස් දෙකෙන් තමයි රෝගය පැතිරෙන්න පටන් අරන් තියෙන්නේ. දැනට ප්‍රදේශ කිපයකට විතරක් මේ තත්ත්වේ බල පෑවත් මහ උවදුරක්  ළඟ එන බව දැනිලා මිනිස්සු කෑම බීම, සනීපාරක්ෂක දේවල් ගෙවල්වලට ගෙනියන්න පෝලිම් ගැහිලා. අත්වැසුම්, මුඛ ආවරණ, විෂබීජ නාශක වගේ දේවල් දැන් හොයා ගන්නත් නෑ. යම් යම් තැන්වල ඒවා තිබ්බත් මිල දහ ගුණයකින් ඉහළ ගිහින්," ඇය ප්‍රකාශ කළාය.
"මිලානෝ සිටි එකේ ඉන්න යාළුවන්ට මම කතා කරලා බැලුවා. එහෙ තියෙන ලංකාවේ කඩවලින් පරිප්පු, හාල් වගේ තවත් අවශ්‍ය දේ ගන්න ගොඩක් ලංකාවේ පිරිස ඒ කඩවල පිරිලා. තවත් දවස් දෙක තුනක් යනකොට තත්ත්වය දරුණු උණොත් එයාලා ලංකාවට යන බවත් කිව්වා," මයුරි තිලකරත්න තවදුරටත් පැවසුවාය.
ඉතාලියේ ලොම්බාර්දියා ප්‍රදේශය COVID-19 රෝගීන් වාර්තා වීමත් සමග ම උද්ගත වී ඇති තත්ත්වය හේතුවෙන් ඉතාලියේ වාසය කරන ශ්‍රී ලාංකිකයින්ගේ ආරක්ෂාව සහතික කිරීම සඳහා රෝමයේ ශ්‍රී ලංකා තානාපති කාර්යාලය සහ මිලාන්හි කොන්සල් කාර්යාලය හරහා ශ්‍රී ලංකා විදේශ සබදතා අමාත්‍යංශය අධීක්ෂණ කටයුතු සිදු කරන බව එම අමාත්‍යංශය නිකුත් කළ නිවේදනයක දැක්වේ.
විදේශ සබඳතා අමාත්‍යංශය පවසන්නේ, මේ වන විට ශ්‍රී ලාංකිකයින් 104,000කට අධික පිරිසක් ඉතාලියේ වාසය කරන අතර ඉන් 60%ක ප්‍රතිශතයක් ලොම්බාර්දියා ප්‍රදේශයේ වාසය කරන බවය.
විදේශ සබඳතා අමාත්‍යංශය උපදෙස් දී ඇත්තේ, යම් සහයක් අවශ්‍ය නම් පහත දුරකතන අංකවලට අමතන ලෙසය.
සාමාන්‍ය - (0039)-06-884-0801, (0039)-06-885-4560
සිසිර සෙනෙවිරත්න - (0039)3499351745
ප්‍රියා නාගරාජා - (0039) 3403581603
නිමාලි ජයමහ - (0039) 3483027997
සාමාන්‍ය - (0039)2495365530, (0039)245395621
සදමාලි දිසානායක - (0039) 3888016268
චතුරිකා රොෂානි -  (0039)3887249016
</doc>
<doc docid='bbc_world-52485052' lang='sin' type='mono' source_url='https://www.bbc.co.uk/sinhala/world-52485052' term='COVID'>
කොරෝනා වෛරසය: රෝගීන්ට 'ඉස්ලාම් ජමාට්' සාමාජිකයන්ගෙන් රුධිර ප්ලාස්මා පරිත්‍යාගයක්

ඉන්දියාවේ ඉස්ලාමීය සංවිධානයක සාමාජිකයෝ කොරෝනාවෛරසය (Covid-19) ආසාදිතයන්ට අවශ්‍ය රුධිර ප්ලාස්මා ප්‍රතිකාරය වෙනුවෙන් ඔවුන්ගේ රුධිරය පරිත්‍යාග කිරීමට ස්වේච්ඡාවෙන් ඉදිරිපත්ව සිටිති.
ඔවුන් එවැනි පියවරක් ගනු ලබන්නේ ඉන්දියාව පුරා කොරෝනාවෛරසය සමාජ පොකුරු වශයෙන් පැතිර යාමට එම ඉස්ලාමීය සංවිධානයේ රැස්වීමක් හේතු වූ බවට විවේචන එල්ල වී තිබුණ පසුබිමක් යටතේය.
ඉන්දියාවේ කොරෝනාවෛරස් ආසාදනය වීම් දහසකට අධික සංඛ්‍යාවකට ඉහත 'ටබ්ලිඝි ජමාට්' (Tablighi Jamaat) ඉස්ලාමීය සංවිධානයේ ජනහමුව සම්බන්ධ කෙරෙයි.
එපමණක් නොව, එය ඉන්දියාව පුරා ඉස්ලාම් භීතියට අදාළ වාර්තා පැතිර යාමටත්, එමගින් දැවැන්ත මහජන කෝපයක් පැන නැගීමටත් මුල් විය.
ප්ලාස්මා ප්‍රතිකාරයේදී සිදු කෙරෙන්නේ, වෛරස්වලට ඔරොත්තු දීමේ ශක්තිය සහිත රුධිරය කොරෝනාවෛරසය ආසාදිත රෝගීන්ට ශරීරගත කිරීමට උපයෝගී කර ගැනීමය.
'ටබ්ලිඝි ජමාට්' (Tablighi Jamaat) ඉස්ලාමීය සංවිධානයේ දිල්ලි ජනහමුවට කෙලින් ම සම්බන්ධ පොකුරු මට්ටමින් ආසාදනය වීම් අනාවරණය වීමත් සමග එම සංවිධානයට මෙන් ම පොදුවේ මුස්ලිම් ප්‍රජාවට එරෙහිව විශාල පරිමාණයේ මහජන විරෝධයක් පළ විය.
Covid-19 වෛරසය පැතිර යාම වළක්වා ගැනීමේ පියවරක් වශයෙන් ඉන්දියාව 'අගුළු දැමීමේ' (lockdown) තීන්දුව ප්‍රකාශයට පත්කරනු ලැබීමෙන් පසු සමුළුවක් කැඳවීම සහ සිය ගණනක් සාමාජිකයන් එකට රැස් කරනු ලැබීම මගින් 'ටබ්ලිඝි ජමාට්' (Tablighi Jamaat) ඉස්ලාමීය සංවිධානය ආණ්ඩුවේ නියෝග දෙකක් නොතකා කටයුතු කරනු ලැබ ඇතැයි පොලිසිය පවසයි.
එම ප්‍රකාශයෙන් පසු පොලිසිය 'ටබ්ලිඝි ජමාට්' නායක මොහොමඩ් සාද් කන්දලාවිට (Mohammed Saad Kandhlawi) එරෙහිව අනියම් මිනීමැරීමේ චෝදනා යටතේ නඩුවක් ගොනු කරනු ලැබ ඇත.
'ටබ්ලිඝි ජමාට්' ඉස්ලාමීය සංවිධානයේ රැස්වීමෙන් පසු ඉන්දියාවේ බොහෝ පළාත්වල මුස්ලිම් ජනයාට හිංසා පීඩාවන්ට ගොදුරු වීමට සිදු වූ බවක් ද වාර්තා විය.
'ටබ්ලිඝි ජමාට්' සාමාජිකයන් "වෛරස්කරුවන්" ලෙස මෙන් ම "කොරෝනාවෛරස් ප්‍රවාහකයන්" ලෙස ද හංවඩු ගසනු ලබන ප්‍රකාශන සමාජ මාධ්‍ය ජාලයෙහි වේගයෙන් හුවමාරු වන්නට විය.
''කොරෝන්ජිහාඩ්'' වැනි හැෂ්ටෑගයන්හි (Hashtags) 'ටබ්ලිඝි ජමාට්' සාමාජිකයන් හඳුන්වා තිබුණේ, වෛරසය සිතාමතා ම තමන්ට බෝ කර ගනිමින්, අනතුරුව ජනාකීර්ණ ස්ථානයන්හි සැරිසරමින් එය සෙසු ජනයා අතර ද බෙදාහරින්නන් හැටියටය. ඔවුන්ගේ එම ක්‍රියාව ''මරාගෙන මැරෙන බෝම්බකරුවන්'' හැසිරෙන විලාසය සමග සමාන කර තිබිණි.
මුස්ලිම් ප්‍රජාව ඉලක්ක කර ගනිමින් එල්ල කෙරෙන එම නිමක් නොමැති ප්‍රහාරවලට එරෙහිව පසුගිය සතියෙහි එක්සත් අරාබි එමීරය තුළ දැඩි ප්‍රතිචාරයක්  පළවෙමින් තිබිණි.
එම ප්‍රතිචාරය පළවුණේ ඉන්දියාවේ අනාගමික පිළිවෙත සමාජ මාධ්‍ය ජාලය මට්ටමින් බොහෝ දෙනෙකු විසින් ප්‍රශ්න කරනු ලැබීමත් සමගය.
උද්ගත වෙමින් පැවති තත්ත්වය හමුවේ ''වෛරසය ආගමක් නොහඳුනන බව'' පෙන්වා දෙමින්, මහජන එකමුතුභාවය ඉල්ලා 'ට්විටර්' පණිවුඩයක් නිකුත් කිරීමට අගමැති නරේන්ද්‍ර මෝඩිට සිදුවිය.
යම්කිසි පුද්ගලයෙකුට Covid-19 වෛරසය ආසාදනය වූ විට ඔහුගේ හෝ ඇයගේ සිරුරෙහි ප්‍රතිශක්ති ක්‍රියාවලිය ඊට ප්‍රතිචාර දක්වනුයේ වෛරසය සමග සටන් වදින ප්‍රතිදේහ (antibodies) නිර්මාණය කිරීමෙනි.
එවැනි නියමිත ශාරීරික ක්‍රියාදාමයකින් පසු දියාරුමය රුධිර පදාර්ථයක් වූ 'රුධිර ප්ලාස්මා' ලබා ගත හැකි වෙයි.
කෙසේ වුව ද, ඉන්දියාවත් ඇතුළු බොහෝ රටවල එම ප්ලාස්මා ප්‍රතිකාරය තවමත් පවතින්නේ අත්හදා බැලීමේ අදියරයෙහිය. පුළුල් මට්ටමින් ප්‍රතිකාර සඳහා යොදාගනු ලැබීමට පෙර එය රෝගී අවස්ථා කීපයකදී පමණක් භාවිතයට ගනු ලැබෙයි.
'ප්ලාස්මා' ප්‍රතිකාරය  සඳහා යොදා ගත්  බරපතළ මට්ටමේ සිටි ඇතැම් රෝගීන් සුවය ලබමින් සිටීමත් සමග එම ප්‍රතිකාරය මගින් "දිරි ගැන්වෙන ප්‍රතිඵල" ලබා ඇතැයි රෝහල් කීපයක් ප්‍රකාශ කර ඇත.
එහෙත්  එම ප්‍රතිකාරය ''ඓන්ද්‍රජාලික විසඳුමක්" නොවනු ඇතැයි විද්‍යාඥයෝ අනතුරු ඇඟවීමක් ද කරති.
"අපි දැනට රුධිර ප්ලාස්මා ප්‍රතිකාරය ලබා දෙන්නේ බරපතළ මට්ටමින් කොරෝනාවෛරසයට ගොදුරු වී  සිටින, ඒ වගේ ම වෛරසය සමග පොර බැදීම සඳහා ප්‍රතිශක්තිකාරක ප්‍රතිදේහ නිර්මාණය කිරීමට හැකි මට්ටමක නොසිටින රෝගීන්ට පමණයි. මොක ද? ඒ රෝගීන් දියවැඩියාව සහ අධිරුධිර පීඩනය වගේ බරපතළ වෙනත් රෝගාබාධවලින් පෙළෙන නිසා," වෛද්‍ය ටවුසීෆ් ඛාන් (Dr Tauseef Khan) පවසයි.
වෛද්‍ය ටවුසීෆ් ඛාන් ඉන්දියාවේ ලක්නව්හි රජයේ රෝහලක වෛරස් රෝගීන් සඳහා ප්‍රතිකාර කරනු ලබන අංශයක ප්‍රතිකාර කිරීමේ නිරත වෙයි.
දකුණු ඉන්දියාවේ තමිල්නාඩු ප්‍රාන්තයෙන් පැමිණි ෆාරුක් බාසා (Farooq Basa) ලේ පරිත්‍යාග කිරීමේ ව්‍යාපෘතියෙහි පළමු දිනය වූ පසුගිය ඉරිදා, ස්වේච්ඡාවෙන් රුධිර ප්ලාස්මා පරිත්‍යාග කළ පළමු 'ටබ්ලිඝි ජමාට්' ඉස්ලාමීය සාමාජිකයන් දහ දෙනා අතර විය.
"අපේ සංවිධානයේ ඇතැමුන්ට වෛරසය ආසාදනය වී ඇති බවට රෝග විනිශ්චය වීමත් එක්ක මාධ්‍ය මගින් අපේ කණ්ඩායම නපුරු මිනිසුන් කොටසක්  හැටියට හංවඩු ගසනු ලැබුවා. නමුත් අල්ලා දෙවියන්ගේ කරුණාවේ නාමයෙන් අපේ ප්‍රතිරූපය නැවත නංවා ගැනීමට අපට උදව්වක් ලැබුණා," ෆාරුක් බාසා බීබීසී පුවත් සේවයට ප්‍රකාශ කළේය.
අනාස් සයිඩ් (Anas Sayed)ඉරිදා පැවැත්වුණු ලේ පරිත්‍යාග කිරීමේ දිනයේදී සිය රුධිරය දන්දුන් තවත් 'ජමාට්' සාමාජිකයෙකි.
"සියලු දෙනා ම අපි පිටිපස්සේ ලුහු බඳිමින් සිටිද්දී අපට දුෂ්කර සති කීපයකට මුහුණ දෙන්න සිද්ධ වුණා. වෛරසය ව්‍යාප්ත කිරීමේ පාපය පැටවුණේ අපේ කරපිට. ලේ පරිතාග කරන ලෙස 'මවුලානා' ඉල්ලීමක් කළා ම අපි ඊට ස්වේච්ඡාවෙන් එකඟ වුණා," අනාස් සයිඩ් පවසයි.
වෛද්‍ය ෂොයිබ් අලි (Dr Shoaib Ali) මෙම ස්වේච්ඡා ව්‍යාපෘතියේ ඉදිරිපෙළ ක්‍රියාධරයෙකි.
"කොරෝනාවෛරසය ආසාදිතව සුවය ලද 300-400ත් අතර 'ජමාට්' සාමාජිකයන් පිරිසක් දිල්ලි නගරයේදී පමණක් ඉදිරි දින කීපය තුළ රුධිරය පරිත්‍යාග කරනු ඇතැයි," වෛද්‍ය ෂොයිබ් අලි  සිය විශ්වාසය තබයි.
වැඩිදුරටත් අදහස් දැක්වූ වෛද්‍යවරයා, 'ජමාට්' සාමාජිකයන් පුරවැසියන් හැටියට ඔවුන්ගේ යුතුකමක් ඉටුකරන බව පවසමින්, දැනට සිදු කෙරෙමින් පවතින වෛරස් පාලන වැඩ පිළිවෙළට හානි කිරීමේ සැලැස්මක් ඔවුන් තුළ ඇති බවට කෙරෙන ප්‍රකාශන බැහැර කිරීමක් ද කළේය.
"මේ මිනිස්සු ලේ පරිත්‍යාග කිරීම සඳහා පෙරට ආවේ ඔවුන් දෙවියන් කෙරෙහි ඇති ගෞරවය සහ පරිත්‍යාගශීලීභාවයේ යහපත පිළිබඳව පවතින අවබෝධය නිසා වෙන්න පුළුවන්," වෛද්‍ය ෂොයිබ් අලි අදහස් කරයි.
'ටබ්ලිඝි ජමාට්' ඉස්ලාමීය සංවිධානයේ සාමාජිකයන් විසින් පරිත්‍යාග කරනු ලබන රුධිර ප්ලාස්මා හින්දු ජාතිකයන් විසින් ප්‍රතික්ෂේප කරනු ලැබීමට ඉඩකඩ ඇති බවට, මේ අතර සැකයක් ද මතුවෙමින් පවතී.
එවැනි තත්ත්වයක් හමුවෙහි දිල්ලි මහ ඇමති අර්වින්ද් කෙජ්රිවාල්ට (Aravind Kejriwal) පහත දැක්වෙන ප්‍රකාශය කිරීමට සිදුවිය.
"දෙවියන් මිහිතලය මවන ලද අවස්ථාවේ මනුෂ්‍ය වර්ගයාත් මවනු ලැබුවා. හැම මනුෂ්‍යයෙකුට ම ඇස් දෙකයි. එක ශරීරයයි. ඔවුන් හැම දෙනාගේ ම ලේ සහ ප්ලාස්මා රතු පාටයි."
මෙම ලේ පරිත්‍යාග කිරීමේ ව්‍යාපෘතිය ආරම්භ කරනු ලැබීමෙන් අනතුරුව, රුධිර ප්ලාස්මා ප්‍රතිකාරය සිදු කෙරෙනු ඇද්ද? කොපමණ පුද්ගලයන් සංඛ්‍යාවකට ප්‍රතිකාර කර තිබේ ද? යන්න පැහැදිලි නැත.
කොරෝනාවෛරසය ගැන තවත්:
</doc>
<doc docid='bbc_world-51946117' lang='sin' type='mono' source_url='https://www.bbc.co.uk/sinhala/world-51946117' term='COVID'>
කොරෝනා වෛරසය සමග සිරුරේ ප්‍රතිශක්තිය සටන් කරන්නේ කෙසේ ද? අලුත් සොයා ගැනීමක්

කොරෝනා වෛරසයට (Covid-19) එරෙහිව මිනිස් ශරීරයේ ප්‍රතිශක්ති රටාව සටන් වදින්නේ කෙසේ ද යන්න හඳුනාගත් බව ඕස්ට්‍රේලියාවේ විද්‍යාඥයන් කණ්ඩායමක් පවසති.
ඔවුන්ගේ අදහස් සහිත ලිපියක්  වෛද්‍ය විද්‍යාත්මක තොරතුරු රැගත් 'නේචර්' (nature) සඟරාවේ පළ කරනු ලැබ ඇති අතර සාමාන්‍ය වෛරස් ආසාදනයකින් ගොඩ එන ආකාරයට කොරෝනා වෛරසයෙන් මහජනයා සුවය ලබන ආකාරය එමගින් පෙන්වා දී ඇත.
එසේම  කොරෝනා සඳහා  උපයෝගී කරගත හැකි අලුත් එන්නතක්  නිෂ්පාදනය කර ගැනීමට කවර ප්‍රතිශක්ති සෛල ආධාරක වෙන්නේද යන්න එමගින් පෙන්නුම් කෙරෙන බවත් එම විශේෂඥයෝ සඳහන් කරති.
ලෝකය පුරා කොරෝනා වෛරස් ආසාදිතයන් 200,000ක සංඛ්‍යාවක් සහ 8000කට අධික මරණ සංඛ්‍යාවක් බදාදා වනවිට වාර්තා කරනු ලැබ තිබුණි.
''මේ සොයාගනු ලැබීම ඉතාම වැදගත්. මොකද? මෙය තමයි කොරෝනා වෛරසයට එරෙහිව අපේ ප්‍රතිශක්ති රටාව ක්‍රියාත්මක වෙන ආකාරය වටහා ගත් පළමු අවස්ථාව''  ඉහත කී සොයාගැනීමට අදාළ වාර්තාවේ සම කතුවරියක වන මහාචාර්ය කැතරින් කෙඩ්ෂීර්ස්කා (katherine Kedzierska) සඳහන් කළාය.
එම පර්යේෂණය සිදු කරන ලද ඕස්ට්‍රේලියාවේ මෙල්බර්න් හි පීටර් ඩොහර්ති (Doherty) ආසාදන සහ ප්‍රතිශක්ති අධ්‍යයනායතනය සෙසු විද්‍යාඥයන්ගේ අගය කරනු ලැබීමට හේතුවී ඇත.
එක් විශේෂඥයකු විසින් නව පර්යේෂණයේ ප්‍රතිපලය අගය කරනු ලැබ තිබෙන්නේ ''ඉදිරි පියවරක්‌'' ලෙස විග්‍රහ කරමිනි.
කොරෝනා  වෛරසය ආසාදනය වීමට  ගොදුරු වූවන්ගෙන් බොහෝදෙනෙක්  සුවය ලැබීම යනු, දැනටමත් තේරුම් ගොස් ඇති පරිදි  මිනිස් සිරුරේ ප්‍රතිශක්ති ව්‍යුහයට එම වෛරසයට එරෙහිව සාර්ථකව සටන් කළ හැකි බවය.
එහෙත් ඉහත කී ඕස්ට්‍රේලියානු පර්යේෂකයන් කොරෝනා වෛරසයට එරෙහිව සටන් වදින  සිව් වැදෑරුම් ප්‍රතිශක්ති සෛල විශේෂ හඳුනා ගනු ලැබ ඇත.
සිය පර්ය්ෂණයේ දී ඕස්ට්‍රේලියානු විද්‍යාඥයන් විසින් සිදු කරනු ලැබ තිබෙන්නේ කළින්  ශරීර සෞඛ්‍යය ප්‍රශ්න නොවූ දැනට කොරෝනා වයිරසය තරමක් ආසාදිත සහ පසුව එහි මධ්‍යම මට්ටම දක්වා  වර්ධනය වූ  රෝගියකු අධීක්ෂණය කිරීමය.
චීනයේ වුහාන් පළාතෙන් පැමිණි හතළිස් හත් (47) හැවිරිදි කාන්තාවක් ඔස්ට්‍රේලියාවේදී රෝහල්ගතව ඇති අතර එම කාන්තාව දවස් දාහතරකට පසුව සුවය ලබා ඇත.
සිය කාර්ය මණ්ඩලය අදාළ චීන කාන්තාවගේ සමස්ත ප්‍රතිශක්ති ක්‍රියාදාමය පරීක්ෂණයට ලක් කරන ලද බව  මහාචාර්ය කැතරින් කෙඩ්ෂීර්ස්කා බීබීසියට ප්‍රකාශ කළාය.
අදාළ චීන කාන්තාව සුව අතට හැරීමට දවස් තුනකට පෙර ඇයගේ රුධිර සංසරණ පද්ධතිය තුළ අති විශේෂ සෛල විශේෂයක් දුටුබව විද්‍යාඥයෝ පවසති. ඉන්ෆ්ලුවෙන්සා රෝගීන් තුළත්  සුවය ලබීමට පෙර එම සෛල විශේෂය වූ බව  මහාචාර්ය කැතරින් කෙඩ්ෂීර්ස්කා පවසන්නීය.
''එම ප්‍රතිපලය මගින්  අපි විශ්මයට පත්වුනා. චිකිත්සක සායනය තුළින් ලබන වර්ධනයට පෙරාතුව ආසාදිත රෝහියකු තුළ ප්‍රතිශක්ති සෛල ක්‍රියාත්මක වෙන ආකාරය  අපට මෙහිදී තේරුම් ගැනීමට හැකි වුණා '' මහාචාර්යවරිය බීබීසියට ප්‍රකාශ කළාය.
අදාළ විශ්ලේෂණය ඉදිරිපත් කිරීම සඳහා දොළොස් දෙනෙකුට අධික විද්‍යාඥයන් කණ්ඩායමක් සති හතරක කාලයක්  දවසේ  පැය  24 පුරා කටයුතු කළ බවත් ඇය පවසයි.
ඉහත කී සොයාගනු ලැබීම සම්බන්ධයෙන් ප්‍රකාශයක් කරන ඕස්ට්‍රේලියානු සෞඛ්‍යය ඇමති ග්‍රෙග් හන්ට් (Greg Hunt ) කොරෝනා වෛරසය ආසාදිත රෝගීන්ට  සාර්ථක මට්ටමින් ප්‍රතිකාර කිරීම සඳහා සහ ඊට උපයෝගී කරගත හැකි එන්නතක් නිපදවා ගැනීම කඩිනම් වීමට පරිසරය සකස් කරනු ඇතැයි බලාපොරොත්තු පළ කළේය.
මෙම කොරෝනා උවදුරට ගොදුරු වෙන්නන්ගේ සිරුරු ප්‍රතිශක්තිය වෛරසයට එරෙහිව සටන් වැදීම අතින් දුර්වල වෙන්නේ කුමක් නිසාද යන්න සොයාගැනීම විද්‍යාඥයන්ගේ මීළඟ පියවර වනු ඇතැයි  කැතරින් කෙඩ්ෂීර්ස්කා පවසන්නීය.
''මරණයට පත් හෝ සැබැවින්ම බරපතල මට්ටමින් රෝගී වූ පුද්ගලයන්ගේ ඌනතා සහ වෙනස්කම් මොනවාද යන්න තේරුම් ගැනීම දැන් ඇති ප්‍රමුඛ කාර්යය වෙනවා. ඒ අනුව අපට ඔවුන් ආරක්ෂා කරගත හැකි වෙනවා.''  මහාචාර්ය කැතරින් කෙඩ්ෂීර්ස්කා වැඩිදුරටත් සඳහන් කළාය.
</doc>
<doc docid='bbc_world-52357363' lang='sin' type='mono' source_url='https://www.bbc.co.uk/sinhala/world-52357363' term='COVID'>
කොරෝනා වෛරසය: “එක් වරකට වඩා ආසාදනය විය හැකියි”

නව කොරෝනාවෛරසයෙන් වැළඳෙන කෝවිඩ් 19 රෝගය එක්වරකට වඩා ආසාදනය විය හැකි යැයි විද්‍යාඥයින් විශ්වාස කරන බව ඔක්ස්ෆර්ඩ් විශ්වවිද්‍යාලයේ එන්නත් පිළිබඳ (Vaccinology) මහාචාර්ය සේරා ගිල්බට් (Professor Sarah Gilbert) පවසයි.
රෝගය වැළදීමෙන් ශරීරය තුළ ඇතිවන ප්‍රතිශක්තියට වඩා වැඩි කාලයක් එන්නතක් මගින් ප්‍රතිශක්තිය ක්‍රියාත්මක වනු ඇති බව ද මහාචාර්යවරිය සඳහන් කළාය.
කෝවිඩ් 19 රෝගයට එන්නතක් සොයාගැනීම පිණිස පර්යේෂණ පවත්වන කණ්ඩායමක ප්‍රධානියා වන මහාචාර්යවරිය ඒ බව කියා සිටියේ බීබීසී රූපවාහිනියේ The Andrew Marr Show වැඩසටහන සමඟ අදහස් දක්වමිනි.
මේ අතර ෆේස්බුක් ජාලයේ සටහනක් තබන ලන්ඩන් නුවර වෙසෙන අනුර  කළුබෝවිල පවසන්නේ තමන්ට දෙවෙනි වරටත් කෝවිඩ් 19 ආසාදනය වී ඇති බවට හෝ සති තුනකට ආසන්න කාලයක් රෝගය සිරුර තුළ පවතින බව පරීක්ෂණවලින් සනාථ වී තිබෙන බවය.
සාමාන්‍යයෙන් බ්‍රිතාන්‍යයේ රෝග ලක්ෂණ පළකරන සියලු දෙනා පරීක්ෂාවට ලක් නොකෙරුණද, බ්‍රිතාන්‍ය ජාතික සෞඛ්‍ය සේවයේ රැකියාවේ නිරතව සිටින බැවින් දෙවතාවක්ම පරීක්ෂාවට ලක්වීමට ඔහුට අවස්ථාව හිමි වී තිබේ.
“මා සති දෙකක නීරෝධායනයෙන් පසු පහුගිය සතිය නිවසේ සිට වැඩකලෙමි. Guidelines follow කර මම වැඩට ගියේ නම් බොහෝ දෙනෙකුට වෛරසය ලබා දීමට ඉඩ තිබිණි. දැන් හතරවන සතිය පටන්ගෙන ඇත. අදහාගනීමටත් බැරිලෙස වෛරසය තාමත් මා තුලය. බොහෝ Covid Management Guidelines සහ ගනු ලබන ක්‍රියාමාර්ගයන් පලරහිත බවට මීටත් වඩා කුමන උදාහරණද?,” යනුවෙන් ද අනුර කළුබෝවිල සිය සටහනේ දක්වා තිබේ.
කෝවිඩ් 19 රෝගය එක් වරක් වැළඳීම මගින් රෝගයට එරෙහිව ශරීරයේ ප්‍රතිශක්තිය වර්ධනය වන බවට තවමත් පැහැදිලි සාක්ෂි නැතැයි ලෝක සෞඛ්‍ය සංවිධානයේ විශේෂඥවරියක් ද පවසා තිබුණි.
එන්නතක් ‘සැප්තැම්බරයේ’
නව කොරෝනාවෛරසයට එන්නතක් නිපදවීම පිණිස ලොව පුරා රටවල් ගණනාවක විශේෂඥයින් පරීක්ෂණ පවත්වමින් සිටින අතර මහාචාර්ය සේරා ගිල්බට් පවසන්නේ දැනට පවතින තත්ත්වය යටතේ, නිසි මූල්‍ය ප්‍රතිපාදන ලැබුනහොත්, මේ වසරේ සැප්තැම්බර් මාසය වනවිට එන්නතක් නිපදවීමේ හැකියාව පවතින බවය.
කෙසේ වුවත් එන්නත අත්හදා බැලීම පිණිස ඉදිරිපත්වන වයස අවුරුදු 18-55 ත් අතර පිරිස යොදාගෙන විවිධ ක්‍රමවේද ඔස්සේ එය අත්හදා බැලීම පිණිස දීර්ඝ කාලයක් ගතවන බව මහාචාර්යවරිය සවිස්තරව පැහැදිලි කළාය.
ඇය පවසන පරිදි, රෝගය පැතිරීම අඩුවීම මෙන්ම ප්‍රමාණවත් එන්නත් නිපදවීමට අපොහොසත්වීම එහිදී මතුවිය හැකි ප්‍රධාන බාධකයන්ය.
සිය කණ්ඩායම මේ වනතුරු එන්නතක් අත්හදා බලා නොමැති වුවත්, මේ සතිය අග වනවිට එන්නත අත්හදා බැලීම ආරම්භ කිරීමට හැකිවනු ඇතැයිද මහාචාර්යවරිය විශ්වාසය පළකරන්නීය.
"අපි දැන් ඒ සඳහා එන්නත සෞඛ්‍යාරක්ෂිතද කියන අවසාන පරීක්ෂණය කෙරෙන තුරු සහ අවසාන අනුමැතිය ලැබෙන තුරු බලා ඉන්නවා. ඒ අතරේ ඒ සඳහා ස්වේච්ඡාවෙන් ඉදිරිපත්වෙන අය බඳවා ගන්න අපිට අනුමැතිය ලැබිල තියෙනවා.”
කෙසේ වුවත් රෝගය සඳහා එන්නතක් නිෂ්පාදනය කළ හැකි බවට සහතික විය හැකි දැයි   Andrew Marr   කළ විමසීමට පිළිතුරු දුන් මහාචාර්යවරියගේ ප්‍රතිචාරය වූයේ, “නෑ කාටවත් එහෙම සහතිකයක් දෙන්න බැහැ. ඒ නිසයි අපි අත්හදා බැලීම් කරන්නේ, උත්සහ කරන්නේ. මම හිතන්නේ ඒක වෙන්න පුළුවන් නමුත් අනිවාර්යයෙන්ම එන්නතක් ලැබේවි කියල කියන්න බෑ,” යනුවෙනි.
එන්නතක් සොයා ගනු ලැබුවද දස ලක්ෂ සංඛ්‍යාත එන්නත් නිපදවීම පිණිස මේ වනවිට බ්‍රිතාන්‍යය තුළ පහසුකම් නොමැති බැවින් ඒ සඳහා බ්‍රිතාන්‍ය රජයේ මෙන්ම ඖෂධ කර්මාන්තයේ ද සහය පැතීමට සිදුවනු ඇති බව ඇය තවදුරටත් සඳහන් කළාය.
මෙම තොරතුරු ද දැනගන්න:
</doc>
<doc docid='bbc_world-52137189' lang='sin' type='mono' source_url='https://www.bbc.co.uk/sinhala/world-52137189' term='COVID'>
කොරෝනා වෛරසය: රුසියාවේ තහංචි කැඩුවොත් අවුරුදු හතක සිර දඬුවමක්

කොරෝනාවෛරසය මැඩලීම සඳහා නිර්දේශ කරනු ලැබ ඇති රෙගුලාසි බරපතල මට්ටමින් උල්ලංඝණය කරන පුද්ගලයන් වසර හතක කාලයකට බන්ධනාගාරගත කිරීමට බලය ලැබෙන නීති පද්ධතියකට රුසියාවේ පාර්ලිමේන්තු අනුමැතිය ලැබිණි.
දැඩි නීති සහ සංශෝධන ඇතුළත් එම ක්‍රියාමාර්ගය ඉතා කඩිනමින් ගනු ලැබ තිබෙන්නේ, වෛරසය පැතිරයාම වළක්වා ගැනීම සඳහා මොස්කව් බලධාරීන් විසින් ප්‍රකාශයට පත් කරනු ලැබ ඇති සීමාවන් (lockdowns) රට පුරා විවිධ පළාත්වල බල පැවැත්වෙන අතරවාරයේය.
මාර්තු 31 වන දා ප්‍රකාශයට පත් කරන ලද සංඛ්‍යාලේඛන අනුව රුසියාවේ කොරෝනාවෛරසය ආසාදිත පුද්ගලයින් සංඛ්‍යාව 2,337 ක් වූ අතර 17 දෙනෙකු මරණයට පත්ව ඇත.
සිය රට තුළ වෛරසය පැතිරයාම පාලනය කර ගැනීමට වටිනා කාලයක් පවතින බවට තර්ක කිරීම සඳහා නව නීති මගින් ජනාධිපති ව්ලැදිමීර් පුටින්ට අවශ්‍ය පරිසරය නිර්මාණය කෙරෙනු ඇත.
කොරෝනාවෛරසය ආසාදනය වූවන්ට ප්‍රතිකාර කරනු ලබන මොස්කව් නගරයේ පිහිටි ප්‍රධාන රෝහලේ ප්‍රධානියා වන ඩෙනිස් ප්‍රොට්සෙන්කෝට (Denis Protsenko) එම වෛරසය ආසාදනය වී ඇති බව පසුගිය අඟහරුවාදා (මාර්තු 31) හෙළිදරව් විය.
ඔහුගේ ආරාධනයෙන් ජනාධිපති ව්ලැදිමීර් පුටින් මෙයින් සතියකට පෙර  'කොමුනාර්කා' (Kommunarka) නම් එකී රෝහලේ සංචාරයක නිරත විය.
එහෙත් ජනාධිපති පුටින් නිරන්තරයෙන් සෞඛ්‍ය පරීක්ෂණවලට සහභාගී කෙරෙන හෙයින් කනස්සල්ලට පත්වීමට හේතුවක් නැතැයි ජනාධිපතිවරයාගේ ප්‍රකාශකයෙක් සඳහන් කළේය.
අවරුදු හතක සිර දඬුවමක් ඇතුළත් ඉහත කී සංශෝධිත දැඩි නීති පද්ධතිය, රටේ සෙසු පුරවැසියන්ගේ මරණයට හේතුවෙන පරිදි නිරෝධායන ක්‍රියාවලිය මඟ හරිමින් කොරෝනාවෛරසය පතුරුවා හරින පුද්ගලයන් කෙරෙහි බල පැවැත්වෙනු ඇත.
රුසියානු බලධාරීන් විසින් පාර්ලිමේන්තු අනුමැතිය ලබාගන්නා ලද නව නීති අනුව, අදාළ කාලය තුළ නිවසේ රැඳී සිටීමේ නියෝග කඩකරන නිරෝගී පුද්ගලයන් ද විශාල දඩ මුදලකට යටත් කිරීමට බලය ලැබේ.
එපමණක් නොව, කොරෝනාවසංගතය සම්බන්ධයෙන් අන්තරායකාරී ව්‍යාජ පුවත් ප්‍රචාරය කරන්නන් අවුරුදු පහක් තෙක් විවිධ කාල පරාසයන් යටතේ සිරගත කිරීමට ද බලධාරීන්ට බලය පැවරේ.
තමන්ට අවශ්‍ය යයි පෙනී යන අවස්ථාවන්හි රට තුළ හදිසි තත්ත්වයක් ප්‍රකාශයට පත් කිරීමට සහ අලුතින් නීති පැනවීමට ද පාර්ලිමේන්තු අනුමැතිය ලද නව නෛතික රාමුව යටතේ රුසියාවේ ආණ්ඩුවට බලය ඇත.
ඉහත කී නව නෛතික විධිවිධාන රුසියානු පාර්ලිමේන්තුවේ සම්මත කර ගනු ලැබ තිබෙන්නේ විවාදයකින් තොරව බවත් පෙනී යයි. දූමා මන්ත්‍රණ සභාවේ සියලු පාර්ශ්ව නව විධිවිධානවලට සහයෝගය දුන් බව කතානායකවරයා විසින් නිවේදනය කරනු ලැබ ඇත.
කතානායකවරයා ප්‍රකාශ කර තිබෙන්නේ, රුසියාවේ පුරවැසියන්ගේ ආරක්ෂාව සලකමින් අදාළ නෛතික විධිවිධානවලට පාර්ලිමේන්තු සහයෝගය පළ වූ බවය.
''මේ නෛතික සංශෝධන, වෛරසයෙන් ආරක්ෂා වීමේ පියවර සහ අනතුරු ඇඟවීමේ විධිවිධාන පද්ධතියක්'' දූමාවේ කතානායක ව්‍යාචෙස්ලාව් වොලදින් පවසයි.
''අපට කිට්ටු ම අපි ආදරය කරන පුද්ගලයන්ගේ ජීවිත රැකෙන්නේ අපි සියලු දෙනා ම වගකිවයුතු මට්ටමින් හැසිරෙන ආකාරය අනුවයි '' කතානායකවරයා  වැඩිදුරටත් සඳහන් කළේය.
රුසියාව පසුගිය පෙබරවාරි මාසයේ පටන් Covid-19 පරාජය කිරීම සඳහා බහුවිධ ක්‍රියාමාර්ගයක් අනුගමනය කරයි. චීනය සහ රුසියාව අතර ඉතා දීර්ඝ දේශසීමාව වසා දැමීම සහ වෛරසය ආසාදනය වී ඇති බවට සැක කෙරෙන්නන් වෙන්කර තැබීම ඊට ඇතුළත් විය.
සිය රටෙහි තත්ත්වය ඉතා දැඩි පාලිත තත්ත්වයක් යටතේ පවත්වා ගනු ලබන අතරවාරයේ රුසියාවේ නිල නිවේදන බොහෝ කාලයක් රැඳී තිබුණේ කොරෝනාවෛරසය මූලික වශයෙන් ''විදේශීය'' ප්‍රශ්නයක්ය යන ස්ථාවරයෙහිය.
මේ අතර, ජනාධිපති පුටින් මේ සතිය ''වැඩ නොකරන සතියක් '' ලෙස ප්‍රකාශයට පත් කිරීමත් සමඟ සිදුවූයේ ඇතැම් කණ්ඩායම් ස්වයං-හුදෙකලාවීම නොව,දකුණු වෙරළ තීරය බලා ගමන් ආරම්භ කිරීමය.
පසුගිය සෙනසුරාදා මොස්කව් නගරයේ වීදි පාළුවට ගොස් තිබිණි. එහෙත් ඒ අතරවාරයේ උස්බිම්වල පිහිටි කුඩා ආපන ශාලා (cafes) සහ භෝජනාගාරවලට යාබදව සාමාන්‍යයෙන් ග්‍රීෂ්ම කාලයේ දක්නට ලැබෙන විවෘත අංගන ආසන ශාලා ඉදිකෙරෙන්නට පටන් ගත්තේ ජාතික මට්ටමේ වැඩ රහිත සතියක නිවාඩුවකින් අනතුරුව ජන ජීවිතය සාමාන්‍ය අතට හැරෙන ආකාරයක් සිහිගන්වමිනි.
එහෙත්  ඒ අතරතුර, මොස්කව් නගරාධිපතිවරයා පසුගිය ඉරිදා රාත්‍රියෙහි නිවේදනයක් නිකුත් කරමින්, වහා ම ක්‍රියාත්මක වන පරිදි නගරය වසා තබන බව (lockdown) ප්‍රකාශයට පත් කළේය.
එම නියෝගය පරිදි මහජනයාට නිවසින් බැහැරවිය හැකි වන්නේ අත්‍යවශ්‍ය කාර්යයකට පමණි. එය නිවාස ආසන්නයේ පිහිටි ඖෂධ ශාලාව හෝ වෙළෙඳසල විය හැක. තව ද, සුරතල් සතෙකු (සුනඛයෙකු රැගෙන) සමග මීටර් සියයක දුරක් ඇවිද යාමට අවසර ඇත.
නිරෝධායන ක්‍රියාවලිය නිසි පරිදි ක්‍රියාත්මක වන්නේ ද යන්න අධීක්ෂණය සඳහා දුරකතනවලට රහසින් සවන්දීම සහ ඉතා ම දියුණු කැමරා ජාලයක් උපයෝගී කර ගැනීමට රුසියාවේ නිලධාරීන් සැලසුම් කර ඇත.
නීතිය උල්ලංඝණය කරන ඕනෑ ම පුද්ගලයෙකුට ඒ සම්බන්ධයෙන් වගකීමට සිදුවනු ඇත.
</doc>
<doc docid='bbc_world-52497900' lang='sin' type='mono' source_url='https://www.bbc.co.uk/sinhala/world-52497900' term='COVID'>
"බෙයිජිං සැලසුම මා පරාජය කිරීම" - ජනාධිපති ට්‍රම්ප්ගෙන් චීනයට දැඩි විවේචනයක්

කොරෝනාවෛරස් වසංගතය මැද 'බෙයිජිං පාලනය'ට එල්ල කරන විවේචන තවත් දැඩි කරමින් ප්‍රකාශයක් කළ ඇමෙරිකානු ජනාධිපති ඩොනල්ඩ් ට්‍රම්ප්, මීළඟ ජනාධිපතිවරණයේදී චීනය තමා පරාජය කිරීම සඳහා ''ඔවුන්ට හැකි ඕනෑ ම දෙයක්'' සිදු කරනු ඇතැයි කියා සිටියේය.
ජනාධිපතිවරයා එම ප්‍රකාශය කළේ, ධවල මන්දිරයේදී 'රොයිටර්' පුවත් සේවය සමඟ අදහස් දක්වමිනි.
කොරෝනාවෛරසය (Covid 19) එක්සත් ජනපදයෙහි පැතිර යාම සම්බන්ධයෙන් ''බොහෝ'' ප්‍රතිවිපාකවලට මුහුණ දීමට බෙයිජිං පාලනයට සිදුවනු ඇතැයි ද ජනාධිපති ට්‍රම්ප් පවසයි.
'Covid 19' වෛරස් වසංගතය පිළිබඳව එය පැතිරීම ආරම්භයේදී ම ලෝකයට දැනුම් දීමට චීනය පියවර ගත යුතුව තිබුණු බවත් ජනාධිපති ට්‍රම්ප් ඉහත කී  සාකච්ඡාවේදී ප්‍රකාශ කළේය.
කොරෝනාවෛරස් වසංගතයත් සමග ඒ වන විට පිබිදීමක් ලබමින් තිබුණු ඇමෙරිකානු ආර්ථිකයට මරු පහරක් එල්ල විය.
ලබන නොවැම්බර් මාසයේ පැවැත්වීමට නියමිත ඇමෙරිකානු ජනාධිපතිවරණයේදී, ඩොනල්ඩ් ට්‍රම්ප් යළි පදවිය දිනා ගැනීම පිණිස ඡන්ද දායකයන්ට ඉදිරිපත් කිරීමට බලා සිටියේ එම ආර්ථික පිබිදීම පිළිබඳ සටන් පාඨයයි.
චීනය සමග වෙළෙඳ යුද්ධයක පැටලී සිටින ඇමෙරිකානු ජනාධිපතිවරයා, බෙයිජිං පාලනයට එරෙහිව ඔහු කටයුතු කරන්නේ කෙසේ ද? යන්න පිළිබඳව විශේෂ පැහැදිලි කිරීමක් කර නැත.
කොරෝනා වසංගතය ආරම්භයේදී ම ඒ ගැන ලෝකය දැනුවත් කිරීමට චීනය ඒ මොහොතේ ම පියවර ගත යුතුව තිබුණු බවත් ජනාධිපති ට්‍රම්ප් පෙන්වා දෙයි.
එක්සත් ජනපදය තුළ අර්බුදය පාලනය ක‍ර ගැනීමට අවශ්‍ය පියවර නොගත් බවට ඇමෙරිකානු ජනාධිපතිවරයාත් විවේචනයට ලක්වෙමින් සිටියි.
"මට කරන්න බොහෝ දේවල් තිබෙනවා. අපි බලාගෙන ඉන්නේ මොනව ද සිද්ධ වෙන්නේ කියල," ඩොනල්ඩ් ට්‍රම්ප් 'රොයිටර්' පුවත් සේවය සමග සිය සාකච්ඡාවේදී සඳහන් කළේය.
"නොවැම්බර් මාසයේ ජනාධිපති තරගයෙන් මාව පරාජය කිරීම සඳහා චීනය ඔවුන්ට කරන්න පුළුවන් උපරිමය කරාවි," ඔහු සඳහන් කළේය.
ඩිමොක්‍රටික් පක්ෂයෙන් තරග වැදීමට ඉඩකඩ ඇති 'ජෝ බයිඩ්න් (Joe Biden) බලයට ගෙන ඒමට බෙයිජිං පාලනයට අවශ්‍ය වී ඇතැයි' තමා විශ්වාස කරන බවත් රිපබ්ලිකන් ජනාධිපතිවරයා පවසයි.
එහෙත් ජෝ බයිඩ්න් ජයග්‍රහණය කිරීමට ඇති ඉඩකඩ දැක්වෙන දත්ත තොරතුරු සම්බන්ධයෙන් තමා තුළ සැකයක් ඇති බවත් ජනාධිපති ට්‍රම්ප් සඳහන් කර ඇත.
"මම මත විමසුම් (polls) සම්බන්ධයෙන් විශ්වාසයක් තියන්නේ නැහැ," ජනාධිපති ට්‍රම්ප් පවසයි.
"මේ රටේ මහ ජනතාව දියුණුයි කියල මම විශ්වාස කරනවා. මම හිතන්නේ නැහැ මහජනයා අදක්ෂ පුද්ගලයෙක් තෝරා ගනීවි කියල."
ජනාධිපතිවරණයේදී ඉතා තීරණාත්මක ප්‍රාන්තවලින් තමා පරාජය වෙන බව දැක්වෙන අභ්‍යන්තර මත විමසුම් ප්‍රතිඵල සම්බන්ධයෙන් ජනාධිපති ට්‍රම්ප් පසුගිය ඉරිදා සන්ධ්‍යාවෙහි සිය දේශපාලන උපදේශකයන් සමඟ ගැටුණු බවක් එක්සත් ජනපද මාධ්‍ය මගින් වාර්තා කෙරිණි.
ජනාධිපති ට්‍රම්ප් යළි පදවියට පත්කර ගැනීමට කටයුතු කරන ඔහුගේ කණ්ඩායමේ ඇතැමුන් 'මිචිගන්' ප්‍රාන්තය හැර සෙසු ප්‍රාන්ත ගැන විශ්වාසය තබා සිටින අතරවාරයේ, ඔහුගේ ම ආධාරකරුවන් ඉතා දැඩි තරගකාරිත්වයක් සහිත ෆ්ලොරිඩා, විස්කොන්සින් සහ ඇරිසෝනා වැනි ප්‍රාන්තවල ජයග්‍රහණය සම්බන්ධයෙන් සැක පළ කරන බව 'ඇසෝසියේටඩ් ප්‍රෙස්' ආයතනය වාර්තා කළේය.
"මම ජෝ බයිඩ්න්ට පරාජය වෙන්නේ නැහැ," ට්‍රම්ප් ප්‍රකාශ කළ බවක් ද වාර්තා වෙයි.
ජනාධිපති ඩොනල්ඩ් ට්‍රම්ප් එම ප්‍රකාශය කරන ලදැයි පැවසෙන සමූහ විද්‍යුත් සාකච්ඡාවට (a conference call) 'ෆ්ලොරිඩා' ප්‍රාන්තයේ සිට හවුල් වූ ඔහුගේ ප්‍රචාරක කළමනාකරු බ්‍රැඩ් පාර්ස්කේල්ට (Brad Parscale) ජනාධිපති ට්‍රම්ප් බැන වැදුණු බවක් ද ප්‍රචාරය විය.
බ්‍රැඩ් පාර්ස්කේල්ට  ශාප කළ ඩොනල්ඩ් ට්‍රම්ප්, එක් අවස්ථාවකදී ඔහුට එරෙහිව නඩු පවරන බවක් ද කියා ඇත. එහෙත් නීතිමය ක්‍රියාමාර්ගයක් ගැනීමට යාමක් තරම් වූ ඔහුගේ තර්ජනය කොතරම්  දැඩි එකක් වී ද? යන්න පැහැදිලි නැතැයි CNN රූපවාහිනිය සහ 'වොෂිංටන් පෝස්ට්' පුවත්පත පවසයි.
ජනාධිපති ට්‍රම්ප්ගේ හැමදාමත් ඇති චීන විරෝධය පසුගිය සති කිහිපය තුළ වඩාත් තියුණු මුහුණුවරක් ගනිමින් පවතී. ඔහු චීනයේ ප්‍රකාශිත කොරෝනාවෛරස් මරණ සංඛ්‍යාවේ නිරවද්‍යතාව ප්‍රශ්න කරයි. එපමණක් නොව, Covid 19 වෛරසය "වුහාන් (Wuhan) නගරයේ විද්‍යාගාරයකින් ආරම්භ වීය," යන අදහසත් ඉදිරිපත් කිරීමට ඔහු කල් බලමින් සිටින බවත් කියා ඇත.
එහෙත් වෛරසය ලෝකයෙහි පැතිර යාමට ඉඩ සලසමින් ඒ ගැන ලොව දැනුවත් කිරීම චීනය විසින් ප්‍රමාද කරන ලද්දේ, දේශපාලන යටි අරමුණකින් යයි ජනාධිපති ට්‍රම්ප් කරන චෝදනාව ඔහු විසින් මෙතෙක් කරන ලද කර්කෂම විවේචනයයි.
ජනාධිපතිවරයාගේ චෝදනාව වන්නේ එම හැසිරීම "සිය දේශපාලන ප්‍රතිවාදී ජෝ බයිඩ්න්ගේ ජනාධිපතිවරණ වාසිය වෙනුවෙන් සැලසුම් කරන ලද්දක්," බවටය.
චීන පාලනයේ ජ්‍යෙෂ්ඨ නිලධාරියෙකු වන ලී යුචේං (Le Yucheng) පසුගිය දා ප්‍රකාශයක් කරමින්, ජනාධිපති ට්‍රම්ප් වෛරස් වසංගතය පාලනය කරන ආකාරය ප්‍රශ්න කර තිබිණි.
Covid-19 වෛරසය පැතිර යාමේදී ඇමෙරිකානු ජනතාව ඊට මුහුණ දීම සඳහා මනාව සූදානම් කිරීමට ප්‍රමාණවත් පියවර නොගත් බවට චීන නිලධාරියා ජනාධිපති ට්‍රම්ප්ට චෝදනා කළේය.
දැනට ප්‍රකාශිත සමාජ දූරස්ථභාවයට අදාළ උපදෙස් අප්‍රියෙල් 30 දින කල් ඉකුත්වීමත් සමග ඒවා යළි බලගැන්වීම සඳහා පියවර නොගැනීමට ඉඩ ඇති බව ජනාධිපති ට්‍රම්ප් විසින් පසුගිය බදාදා ප්‍රකාශයට පත්කරනු ලැබීය.
දින පහළොවක් සඳහා මුලින් ප්‍රකාශයට පත්කළ එම කොරෝනාවෛරස් උපදෙස් එම දින පහළොව ඉකුත්වත්ම තවත් දින තිහකින් දීර්ඝ කරනු ලැබිණ.
ගෙදර සිට රැකියා කිරීම, සමූහ වශයෙන් රැස්වීමෙන් වැළකීම සහ බරපතළ ව්‍යාධීන්ගෙන් පෙළෙන්නන්ට ස්වයං - හුදෙකලාවීම ඇතුළු ක්‍රියාමාර්ග සඳහා එම උපදෙස් මගින් ඇමෙරිකානු වැසියෝ දිරිගන්වනු ලැබූහ.
එකී කාලය තුළ වැඩි වශයෙන් ධවල මන්දිරයෙහි සිරවී සිටි ජනාධිපති ට්‍රම්ප්, ලබන සතියේ 'ඇරිසෝනා' හි සංචාරයක නිරත වෙමින් තම සංචාර නැවත ආරම්භ කිරීමට සැලසුම් කරන බවත්  ප්‍රකාශ කර ඇත.
දහස් ගණනක් සිය ආධාරකරුවන් සහභාගි කර ගනිමින්, මහජන ප්‍රචාරක රැලි පැවැත්වීමට බලාපොරොත්තු වෙන බවත් ඔහු මාධ්‍යවේදීන් හමුවේ සඳහන් කළේය.
මේ වන විට කොරෝනාවෛරසය මගින් ලෝකයේ වැඩිම හානිය වාර්තා වූ රට ඇමෙරිකා එක්සත් ජනපදයයි. මරණ සංඛ්‍යාව 60,000 ඉක්මවා ගොසිනි. කොරෝනාවෛරසයෙන් බැට කෑ පසුගිය සති හය ඇතුළත වාර්තා වූ මරණ ගණන අවුරුදු විස්සක් සිදුකළ වියට්නාම් යුද්ධයේදී ජීවිතක්ෂයට පත් ඇමෙරිකානුවන්ගේ සංඛ්‍යාව ද ඉක්මවා ගියේය.
මෙයින් සති කීපයකට පෙර එක්සත් ජනපද රැකියා විරහිතභාවය වාර්තාගත මට්ටමින් පහත වැටී තිබිණ. එහෙත් අද දෙකෝටි හැටලක්ෂයක් (මිලියන 26 ක්) පමණ ජනයා රැකියා විරහිතයන්ව සිටිති.
අප්‍රියෙල් 29 දින ප්‍රකාශයට පත්කරන ලද දත්ත තොරතුරු අනුව ඇමෙරිකානු ආර්ථිකය 5% කින් හැකිලී ගොසිනි.
කියවන්න:
</doc>
<doc docid='bbc_sri-lanka-52409796' lang='sin' type='mono' source_url='https://www.bbc.co.uk/sinhala/sri-lanka-52409796' term='COVID'>
ශ්‍රී ලංකාවේ පැතිර යන නව කොරෝනා වෛරසය ගැන සිදු කළ අලුත්ම සොයාගැනීම

COVID-19 රෝගය නිසා දිනෙන් දින ලොවට අහිමි වන ජීවිත බේරා ගැනීම සඳහා එන්නතක් හෝ වෙනත් සාර්ථක ප්‍රතිකර්මයක් සොයා ගන්නා තුරු ලොව පුරා ජීවත්වන මිලියන සංඛ්‍යත පිරිසක් දෑස් දල්වා බලා සිටිති.
ඒ සඳහා සාර්ථක පිළියමක් සොයා ගැනීමට ශ්‍රී ලංකාවේ විද්‍යාඥයන්, පර්යේෂකයන් සහ නව නිර්මාණකරුවන් ද නොයෙකුත් අත්හදා බැලීම් සිදු කරමින් සිටිති.
එහි සතුටුදායක ප්‍රතිඵලයක් ශ්‍රී ජයවර්ධනපුර විශ්වවිද්‍යාලයෙන් අසන්නට ලැබිණි.
COVID-19 රෝගයේ, A කාණ්ඩයට අයත් වෛරසය ශ්‍රී ලංකාවේ පැතිර යන බවට මේ වන විට සිදු කළ මූලික පරීක්ෂණවලදී හඳුනා ගැනීමට හැකිවූ බව ශ්‍රී ජයවර්ධනපුර විශ්වවිද්‍යාලයේ, ඩෙංගු පර්යේෂණ මධ්‍යස්ථානයේ අධ්‍යක්ෂ මහාචාර්ය නීලිකා මලවිගේ බීබීසී සිංහල සේවයට පැවසුවාය.
COVID-19 ලෙස නම් කළ රෝගය ඇති කරන නව කොරෝනා වෛරසය SARS-CoV2 ලෙස හඳුන්වනු ලැබේ.
එම වෛරසයේ A,B හා C ලෙස හඳුන්වන මූලික ආකාර තුනක් විද්‍යාඥයින් හඳුනාගෙන තිබේ.
ඉන් මේ වන විට ශ්‍රී ලංකාවේ හඳුනාගත් වෛරසයේ A කාණ්ඩයට අයත් ප්‍රභේදය ඇමරිකාව සහ ඔස්ට්‍රේලියාවෙන් වැඩි වශයෙන් වාර්තා වන අතර චීනයේ වුහාන් ප්‍රදේශයෙන් වැඩි වශයෙන් වාර්තා වන්නේ COVID-19 රෝගය ඇති කරන වෛරසයේ B කාණ්ඩයේ ප්‍රභේදය බව ද මහාචාර්ය නීලිකා මලවිගේ ප්‍රකාශ කළාය.
නව කොරෝනා වෛරසයේ C කාණ්ඩය වැඩි වශයෙන් යුරෝපයෙන් වාර්තා වෙමින් තිබේ.
ශ්‍රී ජයවර්ධනපුර විශ්වවිද්‍යාලයට අයත් ඩෙංගු පර්යේෂණ මධ්‍යස්ථානය තුළ පිහිටි රසායනාගාරයේදී  COVID-19 රෝගීන් හඳුනා ගැනීමට අදාළ PCR පරීක්ෂණ නීලිකා මලවිගේ මහාචාර්යවරියගේ ප්‍රධානත්වයෙන් මේ දිනවල සිදු කරනු ලැබේ.
එම පරීක්ෂණ සඳහා ලැබුණු COVID-19 රෝගය වැළඳුණු අයගේ ජෛව සාම්පලවලින් වෙන්කර ගත් වෛරසයේ RNA (Ribo Nucleic Acid) දත්ත සැකැස්ම විශ්ලේෂණය කිරීමේදී මෙම තත්ත්වය හඳුනාගැනීමට හැකි වී තිබේ.
''මේ පර්යේෂණය මගින් තමයි ඉතිහාසයේ පළමු වතාවට ලංකාවේදී වෛරසයක whole genomic sequencing (වෛරසයේ ජාන සැකැස්ම) හොයාගත්තේ. ශ්‍රී ලංකාවේදී වෛරස වලට අදාළ පරීක්ෂණ සිදු කිරීමේදී මෙතෙක් අනුගමනය කළ ක්‍රමවේදය වුණේ වෛරසයේ ප්‍රවේණිගත ලක්ෂණ සහිත RNA (Ribo Nucleic Acid) වෙන්කරගෙන වැඩිදුර පර්යේෂණ සඳහා වෙනත් රටක රසායනාගාරයකට යැවීමයි. COVID-19 වෛරසයේ ප්‍රභේදය අනුව සංකූලතා වෙනස් වන බවට මතයක් තියෙනවා. අපි ලංකාවේ පැතිරෙන වෛරසය නිවැරදිව හඳුනාගැනීම රටක් විදියට මේ සඳහා මුහුණ දෙන්න ඉතා ම වැදගත්,'' යනුවෙන් මහාචාර්යවරිය විස්තර කළා ය.
මීට අදාළ පරීක්ෂණ තවදුරටත් සිදු කරන බව ද ඇය පැවසීය.
COVID-19 රෝගයෙන් පුද්ගලයන් මිය යාමේ සිද්ධි ඇමරිකාව හා යුරෝපයෙන් වැඩි වශයෙන් වාර්තා වේ. තායිලන්තය, මැලේසියාව, සිංගප්පුරුව සැලකූ විට මරණ සංඛ්‍යාවේ අඩුවක් දක්නට ලැබෙන අතර එම ප්‍රදේශවල පැතිර පවතින වෛරසයේ ස්වභාවය ඊට හේතු විය හැකි බවට විද්‍යාඥයින් අනුමාන කරයි.
"මේක අලුත් වෛරසයක් නිසා විකෘති සිදුවේගන යනවා. සිංගප්පූරුවේ එන්නතක් හැදුවොත් ඒක ලංකාවටත් හරියනව ද කියල බලන්න ලංකාවේ වෛරස කාණ්ඩවල තියෙන වෙනස්කම්, අනිත් රටවල තියෙන වෙනස්කම් බලන්න ඕනා. ඒකට අපි ලංකාවේ මේ වෛරසයේ whole genomic sequencing කියන එක සොයා ගැනීම ඉතා වැදගත්," යනුවෙන් මහාචාර්ය නීලිකා මලවිගේ කියා සිටියා ය.
COVID-19 රෝගය පාලනයට අවශ්‍ය නව නිර්මාණ සිදු කිරීම සඳහා විශ්වවිද්‍යාල සිසුන් සහ ආචාර්යවරුන් වෙත මුදල් ප්‍රතිපාදන හා අනෙකුත් පහසුකම් ලබා දීමට විශ්වවිද්‍යාල ප්‍රතිපාදන කොමිෂන් සභාව පියවර ගෙන තිබේ.
එහිදී කොළඹ, පේරාදෙණිය, වයඹ, රුහුණ , ජයවර්ධනපුර සහ මොරටුව යන විශ්වවිද්‍යාලවලින් සාර්ථක යෝජනා ලැබී ඇතැයි වාර්තා වේ.
කෘත්‍රිම ශ්වසනය ලබා දීමට අවශ්‍ය වෙන්ටිලේටර් යන්ත්‍ර, රෝගියාට අවශ්‍ය බෙහෙත් සහ අනෙකුත් ද්‍රව්‍ය ලබා දිය හැකි රොබෝ යන්ත්‍ර, වඩාත් ආරක්‍ෂිත මුහුණු ආවරණ නිර්මාණය එම යෝජනා අතර වේ.
ආචාර්යවරයෙකුගේ අධීක්ෂණය මත, උප කුලපතිවරයා හරහා සරසවි සිසුන්ට නව නිර්මාණ සඳහා යෝජනා ඉදිරිපත් කිරීමට අවස්ථාව ලබා දුන් අතර සාර්ථක නිර්මාණ කිහිපයක් දැනටමත් නිපදවා අවසන් බව විශ්වවිද්‍යාල කොමිෂන් සභාවේ සභාපති, ජ්‍යෙෂ්ඨ මහාචාර්ය සම්පත් අමරතුංග බීබීසී සිංහල සේවයට පැවසුවේය.
''හදවත නවතින්න යන කෙනෙකුට පපුවට අවශ්‍ය තෙරපුම දෙන්න කොළඹ වෛද්‍ය පීඨයේ දරුවෙක් යන්ත්‍රයක් නිෂ්පාදනය කළා. ඒවා මිලියන ගාණක් වෙළෙඳ පොළේ. නමුත් ඒ දරුවා රුපියල් පනස් දාහකින් වගේ වියදම පිරිමහලා තිබුණා. දැන් ඒවා නිෂ්පාදනය කරනවා. මුලින් ම කොළඹ ජාතික රෝහලටත් කළුබෝවිල රෝහලට සහ කරාපිටිය රෝහලට දෙනවා. පේරාදෙණිය විශ්වවිද්‍යාලයෙන් විෂබීජ නාශක ගුණය සහිත තීන්ත වර්ගයක් හදලා තියෙනවා. ඒ තීන්ත ගෑවහම ඒ වාට්ටුව විෂබීජවලින් ආරක්ෂා වෙනවා. මේ වගේ හොඳ නිර්මාණ රැසක් තියෙනවා,'' යනුවෙන් ජ්‍යෙෂ්ඨ මහාචාර්ය සම්පත් අමරතුංග කියා සිටියේය.
සෞඛ්‍ය අමාත්‍යංශයේ වසංගත රෝග විද්‍යා අංශය අප්‍රියල් 24 වන සිකුරාදා පෙරවරු 10.00ට නිකුත් කළ දෛනික තත්ත්ව වාර්තාවට අනුව ශ්‍රී ලංකාවෙන් වාර්තා වූ, තහවුරු කළ රෝගීන් සංඛ්‍යාව 368කි. අප්‍රියල් 24 වන දා පෙරවරු 10.00න් අවසන් වූ පැය 24 තුළ පමණක් රෝගීන් 38 දෙනෙකු වාර්තා වී ඇති අතර එය එක් දිනක් තුළ ශ්‍රී ලංකාවේ වාර්තා වූ වැඩි ම කොවිඩ් 19 රෝගීන් සංඛ්‍යාව වේ.
COVID-19 වැළඳුණු බවට සැක සහිත රෝගීන් 183 දෙනෙක් වෛද්‍ය අධීක්ෂණය යටතේ රෝහල්ගතව ප්‍රතිකාර ලබති. සුවය ලැබූ සංඛ්‍යාව 107කි. මරණ 07ක් වාර්තා වී ඇත.
වැඩිම රෝගීන් සංඛ්‍යාවක් වාර්තා වන දිස්ත්‍රික්ක මෙසේය.
කොළඹ, ගම්පහ, කළුතර සහ පුත්තලම දිස්ත්‍රික්කවල දැන් ක්‍රියාත්මක ඇඳිරි නීතිය අප්‍රේල් 27 සඳුදා අලුයම 5.00 දක්වා අඛණ්ඩව ක්‍රියාත්මක වේ.
දිවා කාලයේදී ඇඳිරි නීතිය ඉවත් කළ සෙසු දිස්ත්‍රික්කවලට අප්‍රේල් 24 සිකුරාදා රාත්‍රී 8.00 පනවන ඇඳිරි නීතිය අප්‍රේල් 27 සඳුදා උදේ 5.00 දක්වා බලාත්මකව  පවතී.
</doc>
<doc docid='bbc_sri-lanka-51931111' lang='sin' type='mono' source_url='https://www.bbc.co.uk/sinhala/sri-lanka-51931111' term='COVID'>
කොරෝනා වෛරසය: ශ්‍රී ලංකාව ''ලොක්ඩවුන්'' කළ හැකි ද?

නව කොරෝනාවෛරස් ආසාදනය [COVID -19] ශ්‍රී ලංකාව තුළ වසංගතයක් වීම වළක්වා ගැනීම සඳහා ගත යුතු ප්‍රමුඛ පියවර සම්බන්ධයෙන් බොහෝ දෙනා අදහස් පළ කරමින් සිටින අතරවාරයේ බදාදා (මාර්තු 18) මධ්‍යම රාත්‍රියේ සිට කටුනායක ගුවන්තොටුපළට මගී ප්‍රවාහන ගුවන් යානා ගොඩබැස්සවීම තාවකාලිකව නතර කොට තිබේ.
මේ අතර ''රට දින කිහිපයකට ලොක්ඩවුන් කළ යුතු බවට'' ඉදිරිපත් වී ඇති අදහස ගැන සමාජයේ වැඩි අවධානයක් යොමුව ඇති බව පෙනෙන්නට තිබේ.
ශ්‍රී ලංකාව තුළ ජීවත්වන අය මෙන්ම, වෙනත් රටවල ජීවත්වන ශ්‍රී ලාංකිකයන් සිය පෞද්ගලික ෆේස්බුක් ගිණුම්වල මෙම අදහස මතු කරද්දී එම අදහස තවදුරටත් සමාජගත වූයේ, රජයේ වෛද්‍ය නිලධාරීන්ගේ සංගමය ද එවැනි ඉල්ලීමක් කිරීමත් සමගය.
රජයේ වෛද්‍ය නිලධාරීන්ගේ සංගමය අවධාරණය කරන්නේ, අවම වශයෙන් රටේ සංචරණයන් සතියකට හෝ සීමා කළ යුතු බවය. ''Why GMOA requested a LOCKDOWN'' යන සිරස්තලය යටතේ ඒ පිළිබඳ කරුණු පැහැදිලි කිරීමක් රජයේ වෛද්‍ය නිලධාරීන්ගේ සංගමයේ නිල ෆේස්බුක් ගිණුමේ දක්වා ඇත.
''අපි යෝජනා කරනවා ජනාධිපතිතුමාට වහාම රට පුරා සිද්ධ කරන සංචරණ කටයුතු සතියකට නතර කරන්න. අපි දන්නවා පිරිස් වන්දනාවේ යනවා මේ මොහොතෙත්. මේ නිවාඩු අරගෙන තවදුරටත් රෝගය ව්‍යාප්ත කිරීමේ ක්‍රියාවලියක් හැටියට පාවිච්චි කරනවා. සතියකින් පස්සේ සංචරණයේ සීමා ලිහිල් කරනව ද නැද්ද තීරණය කළ හැකියි,'' යනුවෙන් රජයේ වෛද්‍ය නිලධාරීන්ගේ සංගමයේ සහකාර ලේකම්, වෛද්‍ය නවීන් ද සොයිසා පවසයි.
එහෙත් "රට ලොක්ඩවුන් කිරීමට යෝජනා කරන්නේ සමස්ත ආර්ථික ක්‍රියාවලිය ගැන අවබෝධයක් නොමැති අය" බව සම කැබිනට් ප්‍රකාශක, ආචාර්ය බන්දුල ගුණවර්ධන බීබීසී සිංහල සේවයට කියා සිටියේය.
''ඕන සමාජ ක්‍රමයක ප්‍රධාන ආර්ථික ක්‍රියාවන් තුනක් තියෙනවා. ඒ, නිෂ්පාදනය, පරිභෝජනය හා හුවමාරුව. පරිභෝජනය නැතිව මිනිස්සුන්ට ජීවත් වෙන්න බෑනේ. අත්‍යවශ්‍ය ආහාර ද්‍රව්‍ය බොහොමයක් පිටරටින් ගෙන්නන්න ඕනා. වරාය වැහුවොත් අපිට කන්න නැති වෙනවා. පිටකොටුව වැහුවොත් රට පුරා අත්‍යවශ්‍ය දේ බෙදාහැරීම නතර වෙනවා. සංවර්ධිත රටවල් කරන සියලු ක්‍රියා අපිට කරන්න බෑ,'' යනුවෙන් ආචාර්ය බන්දුල ගුණවර්ධන පැවසුවේය.
ලෝක සෞඛ්‍ය සංවිධානයේ වාර්තාවන්ට අනුව 2020.03.16 දින වන විට ලොව පුරා රටවල් 151කින් වාර්තා වී ඇති, පරීක්ෂණවලින් තහවුරු වූ රෝගීන් සංඛ්‍යාව 167,511 දෙනෙකි. ඉන් 81,077ක් වාර්තා වී තිබෙන්නේ චීනයෙනි. ලොව පුර සිදුව ඇති මරණ සංඛ්‍යාව 6606ක් වන අතර ඉන් මරණ 3218ක් වාර්තා වී තිබෙන්නේ චීනයෙනි.
අඟහරුවාදා [මාර්තු 17] පෙරවරු 10.00 වන විට ශ්‍රී ලංකාවෙන් කොරෝනාවෛරසය ආසාදිතයන් 43 දෙනෙකු වාර්තා වී ඇති බව වසංගත රෝග විද්‍යා අංශය පවසයි. ශ්‍රී ලංකාවේදී හඳුනා ගැනුණු චීන ජාතික කාන්තාව හැරුණු විට සෙසු රෝගීන් 42 දෙනාම ශ්‍රී ලාංකිකයන්ය. ඒ අතර කටුනායක ගුවන්තොටුපළේ රාජකාරි කළ හමුදා නිලධාරියෙකු ද සිටී.
කොවිඩ් - 19 බවට සැකපිට, වෛද්‍ය අධීක්ෂණය යටතේ ජාතික බෝවන රෝග විද්‍යායතනය ඇතුළු රෝහල් 18ක සිටින පුද්ගලයන් සංඛ්‍යාව 204 දෙනෙකි.
නව කොරෝනාවෛරස් ආසාදනය [COVID -19] වළක්වා ගැනීම සඳහා රටවල් විවිධ උපක්‍රම අනුගමනය කරමින් සිටී. එහි එක් පියවරක් වන්නේ රෝගීන් වැඩි වශයෙන් වාර්තා වන රටවල් සමඟ හෝ සියලු රටවල් සමඟ ගුවන් ගමන් අත්හිටුවීමයි. ඒ අනුව කටුනායක ගුවන්තොටුපළට මගී ප්‍රවාහන ගුවන් යානා ගොඩබැස්සවීම සති දෙකක කාලයකට අත්හිටුවීමට අඟහරුවාදා පස්වරුවේ තීරණය කෙරුණු බව ජනාධිපති මාධ්‍ය අංශය සඳහන් කළේය.
අඟහරුවාදා දහවල් වන විට තීරණය කර තිබුණේ මධ්‍යම රාත්‍රියේ සිට කටාර්, බහරේන් හා කැනඩාවෙන් ගුවන් මගීන් පැමිණීම අත්හිටුවීමටය. බ්‍රිතාන්‍යය, බෙල්ජියම, නෝර්වේ යන රටවල් සමග මාර්තු 16 වන දා සිට ගුවන් ගමන් අතිහිටුවා තිබිණි. එමෙන්ම මාර්තු 15 සිට ක්‍රියාත්මක වන පරිදි ප්‍රංශය, ස්පාඤ්ඤය, ජර්මනිය, ඩෙන්මාර්කය, නෙදර්ලන්තය, ස්වීඩනය ඇතුළු රටවල් කිහිපයක ගුවන් ගමන් අත්හිටුවන ලදි.
මේ වන විට ඇමරිකාව, සෞදි අරාබිය ඇතුළු ඇතැම් රටවල් ද සියලු ගුවන් ගමන් සේවා අත්හිටුවා තිබේ. ප්‍රංශය දින 15ක කාලයකට රට වසා දමා ඇත. අත්‍යවශ්‍ය කටයුත්තකට හැර නිවෙස්වලින් පිටතට නොයන ලෙස ද ජනතාවට උපදෙස් දී තිබේ. මැයි මාසය තෙක් විදේශිකයන්ට රටට ඇතුළු වීම රුසියාව තහනම් කර ඇති අතර කැනඩාව, ග්වාතමාලාව සහ සුඩානය දේශසීමා වසා දමා ඇති බව මාධ්‍ය වාර්තා කරයි.
මේ අතර, මැලේසියාව, ඉතාලිය ආදී රටවල් කිහිපයක් සම්පූර්ණයෙන් ආවරණය කර තිබේ.
I personally feel it’s the sensible thing to do #LockDownSL
Twitter හි @MahelaJay කළ  වෙනි පළකිරීමේ අවසානය
කොරෝනාවෛරස් ආසාදනය වුවන් වෙනත් රටවලින් ශ්‍රී ලංකාවට පැමිණීම සහ ආසාදිතයන් රට තුළ සංචරණය වීම සීමා කිරීමට විවිධ ක්‍රම අනුගමනය කරමින් සිටී. ඒ යටතේ ජනතාව එක්රැස්වීම පාලනය, ගුවන් තොටුපළ හා වරායයන් හරහා ආසාදිතයන් ලංකාවට පැමිණිම වැළැක්වීම හා රට තුළ සිටින රෝගීන් නිරෝධායන මධ්‍යස්ථාන වෙත යොමු කිරිම කෙරෙහි වැඩි අවධානයක් යොමුව ඇති බව සෞඛ්‍ය අමාත්‍යංශය පවසයි.
කොරෝනාවෛරස් අවදානම අතර ශ්‍රී ලංකාවේ මහ මැතිවරණ සූදානමක් ද පවතී. අප්‍රේල් 25 වන දා පැවැත්වීමට සැලසුම් කර ඇති මහ මැතිවරණය කල් දමන ලෙස දේශපාලන පක්ෂ කිහිපයක් ම මේ වන විට රජයෙන් හා මැතිවරණ කොමිසමෙන් ඉල්ලා තිබේ.
මේ පිළිබඳව අදහස් දක්වමින් ශ්‍රී ලංකා විවෘත විශ්වවිද්‍යාලයේ සමාජ විද්‍යාව පිළිබඳ ජ්‍යෙෂ්ඨ කථිකාචාර්ය, ආචාර්ය කාංචනා බුළුමුල්ල කියා සිටියේ, මේ මෙහොතේදී රටේ සංචරණයන් සීමා කිරීමෙන් වන ආර්ථික පාඩුවට වඩා ජනතාවගේ සෞඛ්‍ය කෙරෙහි වැඩි අවධානයක් යොමු කළ යුතු බවය.
''අන්තර් කටයුතු නවත්වා දැමීමක් 'ලොක් ඩවුන්' කිරීමේදී සිද්ධ වෙනවා. සති දෙකකට සංචරණය සීමා කිරීමෙන් වන ආර්ථික අවාසියට වඩා මිනිස්සුන්ගේ සෞඛ්‍යය ගැන හිතන්න ඕනා. අපි සෞඛ්‍යමය  අභියෝගයක ඉන්න වෙලාවේ ඇතැම් අය හදනවා බොර දියේ මාළු බාන්න. මානසික සෞඛ්‍ය ආර්ථිකයට ඉතා වැදගත් දෙයක්. ඒ නිසා සති දෙකක පාඩුව ගොඩ නගා ගන්න පුළුවන්,'' යනුවෙන් ඇය වැඩිදුරටත් පැවසුවාය.
රටක් ''ලොක්ඩවුන්'' කිරීමේදී විදේශ රටවල් සමග සම්බන්ධතා අවහිර කිරීම සිදුවන බැවින් ලංකාව වැනි රටකට හොඳම විකල්පය එය නොවන බව තමන්ට පෙනී යන්නේ යැයි රජරට විශ්වවිද්‍යාලයේ, ආර්ථික විද්‍යාව පිළිබඳ මහාචාර්ය ගීතානි බුලංකුලම පවසන්නීය.
''ලොක් ඩවුන් කිරීම විකල්පයක් තමයි. නමුත් අපි තෝර ගන්න ඕනා අපිට දරන්න පුළුවන් හොඳ ම විකල්පය. අපි වගේ ආර්ථිකයක් තියෙන, අත්‍යවශ්‍ය දේවල් සඳහා වෙනත් රටවල නිෂ්පාදන මත යැපෙන රටකට සියලු විදේශ සම්බන්ධතා අත්හිටුවලා කොච්චර දවසක් ඉන්න ද? අනික මේක රටවල් 151කට බලපාන ප්‍රශ්නයක්. මම හිතන්නේ අපිට දැඩිව කරන්න තිබුණ දේ තමයි ගුවන්තොටුපළේදී හරිහැටි නිරෝධායන මධ්‍යස්ථාන වෙත යොමු කිරීම. නිරෝධායනයට තිබුණු බාධක හමුදාව, පොලිසිය දාල දැඩි පියවර අරන් මුලදී ඉවත් කළා නම් මේ තත්ත්වයට පත් වෙන්නේ නෑ. අශ්වයා ගිය පසු ඉස්තාලය වහලා වැඩක් නෑ',' යනුවෙන් මහාචාර්යවරිය පැවසුවාය.
මේ අතර කොරෝනා මර්දන කාර්ය සාධක බලකායේ සාකච්ඡාවක්  ජනාධිපතිවරයාගේ ප්‍රධානත්වයෙන් අඟහරුවාදා ජනාධිපති කාර්යාලයේදී පැවැත්විණි.
ප්‍රශ්නය ජය ගැනීමට අවශ්‍ය සියලු දේ කළ යුතු වුව ද රට අකර්මණය වීමට ඉඩදිය නොහැකි යැයි ජනාධිපති ගෝඨාභය රාජපක්ෂ එහිදී කියා සිටියේය.
කොරෝනාවෛරසය ගැන ලෝක සෞඛ්‍ය සංවිධානය කළ දැනුම් දීමත් සමග වෛරසය රට තුළ පැතිරීම පාලනයට ඉවහල් වන සෑම පියවරක් ම ගත් බව ජනාධිපතිවරයා මෙහිදී පැවසුවේය.
වන්දනාව සඳහා ඉන්දියාවට ගිය ශ්‍රී ලාංකිකයන් 300ක් පමණ ස්ථාන කිහිපයක රැඳී සිටින අතර, ඔවුන් දිවයිනට ගෙන්වා ගැනීමට ගුවන් යානයක් යැවීමට පියවර ගෙන තිබේ.
"උද්ගතව ඇති තත්ත්වය පටු දේශපාලන අරමුණු උදෙසා ප්‍රයෝජනයට ගත යුතු නෑ. පාර්ලිමේන්තුව නැවත රැස්කිරීමේ අවශ්‍යතාවක් නොපවතී. මහ මැතිවරණය කල් දැමිය යුතු නම් මැතිවරණ කොමිසමට ඒ සඳහා බලය තිබේ,'' යනුවෙන් ජනාධිපතිවරයා පැවසූ බව ජනාධිපති මාධ්‍ය අංශය සඳහන් කරයි.
කියවන්න:
</doc>
<doc docid='bbc_world-52111089' lang='sin' type='mono' source_url='https://www.bbc.co.uk/sinhala/world-52111089' term='COVID'>
කොරෝනා වෛරසය මැඩලීමේ චීන උපකරණ බාල බවට යුරෝපයෙන් චෝදනාවක්

කොරෝනාවෛරසය (Covid 19) පැතිරයාම වැළැක්වීම සඳහා චීනයේ නිෂ්පාදිත උපකරණ යුරෝපා රටවල් කිහිපයක ආණ්ඩු විසින් බැහැර කරනු ලැබ ඇත.
ස්පාඤ්ඤ, තුර්කි සහ නෙදර්ලන්ත බලධාරීන්ට අනුව චීනයේ නිෂ්පාදනය කරන ලද කොරෝනාවෛරසය පිරික්සීමේ උපකරණ දහස් ගණනක් මෙන් ම සායනික මුඛ ආවරණ ද ප්‍රමිතියෙන් තොර, එසේත් නැත්නම් පළුදුවීම් වැනි අඩුපාඩු සහිත ඒවා වෙති.
මේ වන විට යුරෝපා රටවලින් කොරෝනාවෛරස ආසාදිතයන් ලක්ෂ ගණනක් වාර්තා වී ඇත.
වසංගතයක් ලෙස පැතිර යමින් පවතින වෛරසයට ගොදුරුව ඉතාලියේ පමණක් මරණයට පත් ජන සංඛ්‍යාව දස දහස ඉක්මවයි.
කොරෝනාවෛරසය (Covid 19) පසුගිය වසර අවසානයෙහි මුලින් ම හඳුනා ගන්නා ලද්දේ චීනයෙනි. ඒ සමග එය පැතිරයාම පාලනය කර ගැනීම සඳහා චීන ආණ්ඩුව නගර අතර සංචාරය හෝ වීදි බැසීම තහනම් කරමින් මහ ජනතාව නිවෙස් තුළ ම රඳවා තැබෙන විධිවිධාන ක්‍රියාවට නංවනු ලැබීය.
අඩුපාඩු මොනවාද?
පසුගිය සෙනසුරාදා (මාර්තු 28) නිවේදනයක් නිකුත් කළ නෙදර්ලන්ත ආණ්ඩුව චීන මුඛ ආවරණ හය ලක්ෂයක් (600,000) භාවිතයෙන් ඉවත් කරන බව ප්‍රකාශයට පත් කළේය.
චීනයේ සමාගමක් විසින් නිෂ්පාදනය කරන ලද එම මුඛ ආවරණ මාර්තු මස 21 වන දින නෙදර්ලන්තයට ළඟා වූ අතර, අනතුරුව ඒවා කොරෝනාවෛරස ආසාදිත රෝගීන් සමග කටයුතු කරන වෛද්‍ය කාර්ය මණ්ඩල අතර දැනටමත් බෙදා හරිනු ලැබ ඇත.
චීනයෙන් සපයන ලද මුඛ ආවරණ සඳහා ප්‍රමිති සහතිකයක් ලබාගෙන ඇතත්, ඒවා මනාව පැළඳිය නොහැකි මෙන් ම බලාපොරොත්තු වූ මට්ටමින් ඒවායේ පෙරහන (filters) ක්‍රියා නොකරන බව නෙදර්ලන්ත නිලධාරීහු පවසති.
''අප විසින් ඇණවුම් කරන ලද මුඛ ආවරණ තොගයේ ඉතිරි සැපයුම් වහා ම අත්හිටුවන ලෙසත්, ලැබී ඇති තොග බෙදා හරිනු ලැබීම නතර කරන ලෙසත් දැනුම් දී ඇත," නෙදර්ලන්ත ආණ්ඩුව විසින් නිකුත් කරනු ලැබ ඇති නිවේදනයේ දැක්වේ.
''එම සැපයුමට අයත් නිෂ්පාදනවලින් කිසිවක් භාවිතයට නොගැනීමට තීන්දු කරනු ලැබ ඇත.''
කොරෝනාවෛරසය ආසාදනය වී තිබේ ද යන්න විනිශ්චය සඳහා චීනයේ සමාගමකින් ආනයනය කරන ලද පිරික්සුම් උපකරණවල ද ඉහත කී ආකාරයේ අඩුපාඩු පවතින බව ස්පාඤ්ඤ ආණ්ඩුව විසින් හඳුනාගනු ලැබ   ඇත.
වෛරසය ආසාදනය වී තිබේ ද යන්න හඳුනා ගැනීමට භාවිත කරනු ලබන උපකරණ ලක්ෂ ගණනක තොගයක්  චීනයෙන් ආනයනය කරන ලද නමුත්, භාවිතයට ගත් හැට දහසකට ආසන්න එම උපකරණ ආසාදනයවීම්  නිවැරදි ලෙස හඳුනා නොගත්  බව ස්පාඤ්ඤ ආණ්ඩුව නිවේදනය කළේය.
ඒ සමග 'ට්විටර්' පණිවුඩයක්  නිකුත් කළ ස්පාඤ්ඤයේ පිහිටි චීන තානාපති කාර්යාලය, ඉහත කී උපකරණ නිෂ්පාදනය කර ඇති 'Shenzhen Bioeasy Biotechnology' නම් සමාගම එවැනි නිෂ්පාදන අලෙවි කිරීම සඳහා අවශ්‍ය බලපත්‍රයක් චීන වෛද්‍ය බලධාරීන්ගෙන් ලබා නොමැති බව අනාවරණය කළේය.
තවදුරටත් කරුණු පැහැදිලි කරන චීන තානාපති කාර්යාලය, චීන ආණ්ඩුව සහ 'අලිබාබා' (group Alibaba) සමූහ ව්‍යාපාරය විසින් ප්‍රදානය කරන ලද ද්‍රව්‍ය තොගයට 'Shenzhen Bioeasy' සමාගමේ නිෂ්පාදන ඇතුළත් නොවන බව සහතික කර ඇත.
මේ අතර ප්‍රකාශයක් කළ තුර්කිය චීන සමාගම්වලින් ආනයනය කරන ලද කොරෝනාවෛරස ආසාදන පිරික්සුම් කට්ටල 350,000 ක් පමණ හොඳින් ක්‍රියාත්මක වුවත්, ඇතැම් ඒවා නිවැරදිව අකුරට ම ක්‍රියාත්මක නොවන බව හෙළිදරව් වී ඇතැයි නිවේදනය කළේය.
අඩුපාඩු සහිත වෛද්‍ය උපකරණ සම්බන්ධයෙන් ඉහත කී විවේචන එල්ල වන්නට වූයේ, චීනය කොරෝනාවෛරසය පැතිරයාම  සිය බලය තවදුරටත් ශක්තිමත් කර ගැනීම සඳහා ''උපයෝගී කරගන්නා'' බවට විවේචකයන්  විසින් අනතුරු අඟවනු ලැබීමත් සමගය.
යුරෝපා හවුලේ ජ්‍යෙෂ්ඨ තානාපති ජෝසෆ් බොරෙල් විසින් පසුගිය සතියේ පළ කරන ලද 'බ්ලොග්' සටහනක් මගින් මෙවැනි අනතුරු ඇඟවීමක් කරනු ලැබ තිබිණි.
''ත්‍යාගශීලී දේශපාලනය'' සහ වහා පෙරට පැනීම මගින් කෙරෙන බල අරගලයක් ඇතුළත් භූ දේශපාලන අඩංගුවක්."
''ඇමෙරිකා එක්සත් ජනපදය මෙන් නොව තමන් වගකිවයුතු, විශ්වසනීය හවුල්කරුවෙක්ය යන පණිවුඩය චීනය පෙරට දමන්නේ ආක්‍රමණශීලී මුහුණුවරකින්. කරුණුවලින් සන්නද්ධව සිය විනාශකාරීන්ට එරෙහිව  අපි යුරෝපය ආරක්ෂාකර ගැනීමට පියවර ගත යුතුයි," යනුවෙන් තානාපතිවරයා සටහනක් තබා ඇත.
යුරෝපයේ පවතින තත්ත්වය කුමක්ද?
කොරෝනාවෛරසය ආසාදනය වීමෙන් මේවනවිට ස්පාඤ්ඤය සහ ඉතාලිය යන දෙරටෙහි මරණයට පත් ජන සංඛ්‍යාව වෙන් වෙන් වශයෙන් ගත්තද චීනයේ සිදු වූ මරණ සංඛ්‍යාව ඉක්මවා ගොස් ඇත.
වෛරසය ආසාදනය වීමෙන් ලෝකයේ වැඩි ම මරණ සංඛ්‍යාව මෙතෙක් වාර්තා වූයේ ඉතාලියෙනි. ඉතාලියේ මරණ සංඛ්‍යාව දස දහස ඉක්මවා ගිය අතර ආසාදිත ජන සංඛ්‍යාව ලක්ෂය ඉක්මවා ගොස් අවසන්ය.
අත්‍යවශ්‍ය නොවන වෘත්තිකයන් රැකියා සඳහා නිවෙස්වලින් පිටවීම තහනම් කරමින් ස්පාඤ්ඤ ආණ්ඩුව විසින් නව රෙගුලාසි ප්‍රකාශයට පත් කරනු ලැබ ඇත. එම විධිවිධාන තවත් සති දෙකක්වත් බල පැවැත්වෙනු ඇත.
මරණ සංඛ්‍යාව අඩු නමුත් වැඩි ම ආසාදිත සංඛ්‍යාව වාර්තා වන්නේ ඇමෙරිකා එක්සත් ජනපදයෙනි.
මෙම තොරතුරු ද දැනගන්න:
</doc>
<doc docid='bbc_world-52357717' lang='sin' type='mono' source_url='https://www.bbc.co.uk/sinhala/world-52357717' term='COVID'>
කොරෝනා වෛරසය: "පණ අදින රෝගීන්ගේ වෙන්ටිලේටර් අක්‍රිය කරන හෙදිය මමයි''

Covid 19 වෛරසය ආසාදනය වූ තැනැත්තෙකුට හුස්ම ගැනීම පහසු කෙරෙන යන්ත්‍රයක් (ventilator) ලබාදීම  ඔහුගේ මරණය පරාජය කොට ජීවිතය සහතික කිරීමට හේතුවිය හැකිය.
එහෙත් එවැනි යන්ත්‍රයක පිහිට ලබා දුන්නත් ඇතැම් රෝගීන්ගේ ජීවිත බේරා ගැනීමට නොහැකි අවස්ථාවලට ද මුහුණ දීමට සිදුවෙයි.
ජොනිටා නිට්ලා නම් බ්‍රිතාන්‍ය හෙදියගේ නිල කාර්යයක් වන්නේ එවැනි 'වෙන්ටිලේටර්' යන්ත්‍ර  පහසුකම්  රෝගියාට පලක් නොවන අවස්ථාවකදී එය අක්‍රිය කිරීමය.
හතළිස් දෙහැවිරිදි,ජොනිටා ලන්ඩන් නගරයේ පිහිටි 'රෝයල් ෆ්‍රී ආරෝග්‍යශාලාවේ' දැඩි සත්කාර ඒකකයේ ප්‍රධාන හෙදියකි. ඇය අධිසත්කාර අංශයේ විශේෂඥ හෙදියක ලෙස වසර දහසයක කාලයක් බ්‍රිතාන්‍යයේ  ජාතික සෞඛ්‍ය සේවයේ' (NHS) කටයුතු කරන්නීය.
''මේ රැකියාව වේදනාකාරීයි. සිත කම්පාවට පත් කෙරෙන්නක්. සමහර අවස්ථාවල මට හිතිලා තියෙනව මමත් සමහර මරණවලට යම් ආකාරයකින් වගකිව යුතුය කියල'' ජොනිටා සඳහන් කළාය.
කොරෝනාවෛරසය ආසාදිතව රෝගියකුගේ පෙනහැල්ල දුර්වලව අක්‍රිය වෙන අවස්ථාවන්හි සිරුරක  ආශ්වාස - ප්‍රාශ්වාස කාර්යය 'වෙන්ටිලේටර්' යන්ත්‍රයකට පැවරෙයි.
කොරෝනා රෝගියාට වෛරසයට එරෙහිව  තවදුරටත් පොර බැදීම සඳහා  එමගින් තවත් කාලයක් ලැබෙනු ඇත.එහෙත් ඇතැම් අවස්ථාවන්හි එම කාලය ප්‍රමාණවත් නොවීමට ද ඉඩකඩ පවතී.
සුවයක් නොලබන රෝගියකුට සම්බන්ධ කර තිබෙන 'වෙන්ටිලේටර්' යන්ත්‍රයක් අක්‍රිය කිරීමේ තීන්දුව ගැනීමේ දී වෛද්‍ය කාර්ය මණ්ඩල ඉතා දුෂ්කර මොහොතකට මුහුණ දෙති. එවැනි තීන්දුවක් ගනු ලබන්නේ කරුණු රාශියක් දැඩි සැලකිල්ලට ගනිමිනි. රෝගියාගේ වයස, ඔහු පීඩා විඳින වෙනත් දරුණු සෞඛ්‍ය ප්‍රශ්න, ඔවුන් 'Covid 19' වෛරසයට ප්‍රතිචාර දක්වන ආකාරය සහ වෛරසයෙන් බේරීම අතින්  අදාළ රෝගියාට  ඇති  අවස්ථාලාභය වැනි කරුණු එවැනි අවස්ථාවන්හි සැලකිල්ලට ගනු ලැබේ.
අප්‍රියෙල් මාසයේ දෙවැනි සතියේ එක් උදෑසනක ජොනිටා හෙදිය  කැඳවූ අධිසත්කාර ඒකකයේ රෝගීන් ලියාපදිංචි කරන නිලධාරියා, එදින ඇයගේ නිල රාජකාරි පිළිබඳව දැනුවත් කළාය. ඇයට  එදින පැවරුණ පළමු නිල කාර්යය වුණේ,  Covid-19 වෛරසය ආසාදිතව සිටි වයස අවුරුදු පනස් ගණනක් වූ වෙනත්  හෙදියක් සඳහා සැපයෙමින්  තිබූ ප්‍රතිකාර නතර කිරීමය.
කොරෝනාවෛරසය ආසාදිත රෝගීන් සම්බන්ධයෙන් අප්‍රියෙල් මස මුලදී බල පැවැත්වුන රෙගුලාසි අනුව පවුලේ සාමාජිකයන්ටවත් මියැදෙමින් සිටින රෝගියකු බැලීමට අවසර නොලැබුණි. ඒ අනුව ජොනිටා හට සිදුවූයේ කොරෝනාවෛරසය  ආසාදිතව මරණාසන්නයේ සිටි හෙදිය සම්බන්ධයෙන්  ගැනීමට යන ක්‍රියාමාර්ගය දුරකතනය ඔස්සේ එම  හෙදියගේ  දියණියට දැනුම්දීමය.
- බ්‍රිතාන්‍ය සෞඛ්‍ය ලේකම් මැට් හැන්කොක් විසින් පසුගියදා ප්‍රකාශයට පත්කරන ලද නව රෙගුලාසි අනුව කොරෝනාවෛරසය ආසාදිත රෝගියකු මරණාසන්න වූ විට, ඔහුගේ හෝ ඇයගේ පවුලේ කිට්ටුම ඥාතීන්ට ඔවුන්ගෙන් සමුගැනීමට  රෝහල් සයනය අසලට යාමට  දැන් අවසර ලැබේ.-
'' මම රෝගියාගේ දුවට කිව්වා අම්මා වේදනාවකින් තොරව, ඒ වගේ ම ඉතා ම පහසුවෙන් සිටින බවක් පෙනෙනවාය කියල.'' ජොනිටා සඳහන් කළාය.
''ඒත් එක්ක ම මම ඇහුවා අම්මගේ බලාපොරොත්තු හැටියට තිබුණේ මොනව ද? ඇයගේ ආගමික උවමනා මොනව ද? කියල ''
ජොනිටා උවැටන් කරමින් සිටි රෝගී කාන්තාව ප්‍රතිකාර ලබමින් සිටියේ තවත් රෝගීන් අටදෙනෙකු තබා ගත් වාට්ටුවකය. සිහිසුන්  තවත් රෝගීන් පිරිසක් ඇයගේ  පිරිවර විය.
''මම  රෝගියාගේ සයනය තිර රෙදිවලින්  ආවරණය කළා. අනතුරු ඇඟවීමේ සියලු සීනු අක්‍රිය කෙරුව''
ඒ සමඟ  වාට්ටුවේ වෛද්‍ය කාර්ය මණ්ඩලය මොහොතකට නිහඬ වූහ. දුරකතනය අතට ගත් ජොනිටා එය රෝගියාගේ කනට ලංකොට  මවට කතාකරන ලෙස ඇයගේ දියණියට උපදෙස් දුන්නාය.
අනතුරුව ඇය  රෝගියාගේ පවුලේ සාමාජිකයන් ඉල්ලා සිටි සංගීතයක් වාදනය  කරමින්  'වෙන්ටිලේටරයේ' ස්විචය  සෙමෙන් අක්‍රිය කළාය.
''මම මියැදෙමින් සිටි රෝගී කාන්තාව අවසන් හුස්ම හෙලන තෙක්  ඇයගේ අත අල්ලාගෙන සිටියා''
ජොනිටා 'වෙන්ටිලේටරය' අක්‍රිය කරනු ලැබීමෙන් මිනිත්තු පහකටත් අඩු කාලයක් ඇතුළත රෝගී කාන්තාව අවසන් හුස්ම හෙළුවාය.
''රෝගියාගේ හෘද ස්පන්දනය නිරීක්ෂණය කෙරෙන යන්ත්‍රයේ ආලෝකය නිවෙන්න -දැල්වෙන්න පටන් ගන්නවා මම දැක්කා. හෘදස්පන්දනය 'බිංදුව' හැටියට සටහන් වුණා. හද ගැස්ම පෙන්වන රේඛාව තිරයේ පෙන්නුම් කෙරුණේ තනි ඉරක් විධියට ''
මොහොතකට පෙර අවසන් හුස්ම හෙළූ රෝගියාගේ සිරුරට වේදනා නාශක ඖෂධ සපයමින් තිබුණ බට එම සිරුරෙන්  ගළවා ඉවත් කිරීමට ජොනිටා පියවර ගත්තාය.
එහෙත් රෝගී කතගේ දියණිය දුරකතනය ඔස්සේ සිය මවගේ කනට තවමත් කතා කරමින්  සිටින්නේ රෝහල් කාමරයේ  සිදු වූ හෝ සිදුවෙමින් පවතින දේ නොදැනය. ඇය සිය මව වෙනුවෙන් තවමත් යාඥා කරන්නීය. අනතුරුව ජොනිටා දැන් සියල්ල හමාර බව දුරකතනයේ එහා කෙළවර සිටින කාන්තාවට  දැනුම් දීමට රිසීවරය සියතට ගත්තාය.
''මම මගේ කණ්ඩායමේ අනිත් අයගේත් උදව් ඇතිව මියගිය කාන්තාව ඇඳේදී ම සේදුවා. ඊට පස්සේ  සුදුපාට මිනී ඇඳුමකින් මළසිරුර  එතුවා. ඊළඟට සිරුර 'බොඩි බෑග්' එකකට ඇතුල් කළා. බෑග් එක සීල් කරන්න ඉස්සර වෙලා මම මළ සිරුරේ නළලේ  කුරුසය සටහන් කළා''
මියැදෙමින් සිටින රෝගීන්ට උවැටන් කිරීමට හැකි වීම උද්ගතව පවතින අර්බුදය සමඟ පොර බැදීමේදී තමාට උදව්වක් බව ජොනිටා පවසන්නීය.
රෝහලට ඇතුළත් කර ගනු ලබන රෝගීන්ගේ සංඛ්‍යාව එකවරම මහා පරිමාණයෙන් වැඩිවීමත් සමඟ ඇය සේවය කරන රෝහලේ දැඩි සත්කාර ඒකකයේ ඇඳන් සංඛ්‍යාව 34 සිට තෙක් වැඩි කරනු ලැබිණි.
''සාමාන්‍යයෙන් දැඩි සත්කාර ඒකකයක එක රෝගියෙකුට එක හෙදියක් යන අනුපාතයටයි - හෙද සේවකයන්  යොදවන්නේ. දැන් එක හෙද හෝ හෙදියකට රෝගීන් තුන් දෙනෙක් බලාගන්න වෙනවා'' ජොනිටා විස්තර කළාය.
''පවතින තත්ත්වය තවත් නරක අතට හැරුණොත්, එක හෙදියකට රෝගීන් හය දෙනකු බලාගන්න වෙන තත්ත්වයක් උද්ගත වේවි''
ජොනිටාගේ හෙද කාර්ය මණ්ඩලයේ ඇතැම් සාමාජිකයන් ද කොරෝනා ආසාදිත ලක්ෂණ ප්‍රදර්ශනය කරන ලද හෙයින් මේවනවිට ස්වයං-නිරෝධායනයේ පසුවෙති. ඒ අතරවාරයේ  'ලන්ඩන් රෝයල් ෆ්‍රී රෝහල' දැඩි සත්කාර අංශවල සේවය සඳහා සහායක හෙද හෙදියන් පුහුණු කරමින් ඇත.
''අපි අපේ සේවා මුර භාරගන්නකොට අත් එකට අල්ලගෙන 'ප්‍රවේශම් වෙන්න' (stay safe!) කියල  හැමෝට ම කියා ගන්නවා. එකිනෙකා ගැන අවධානයෙන් ඉන්නේ.හැම කෙනෙක් ම අත්වැසුම්, මුඛ ආවරණ සහ වෛරසයෙන් බේරීමට අඳින ඇඳුම් ඇඳල ද? කියල බලනවා'' ජොනිටා සිය කටයුතු  පැහැදිලි කළාය.
ඇය සේවය කරන දැඩි සත්කාර ඒකකයෙන්  දැන් දිනකට එක මරණයක්වත් වාර්තා වේ. එය මෙම කොරෝනා වසංගතය ආරම්භවීමට පෙර පැවති  තත්ත්වය සමග සාපේක්ෂව බැලීමේදී ඉහළ මට්ටමේ අනුපාතයකි.
''මෙය බිය උපදවන තත්ත්වයක්'' ජොනිටා කියා සිටියාය. ප්‍රධාන හෙද නිලධාරිනියක ලෙස ඇයට ඇතැම්විට  සිය භීතිය මැඩලීමේ ප්‍රයත්නයක නිරත වන්නට සිදුවේ.
''මට නපුරු හීන පේනවා. නිදාගන්න බැහැ. වෛරසය  මටත් ආසාදනය වේවි කියල බියක් දැනෙනවා. බිය කියන දේ කාටත් දැනෙන දෙයක්''
පසුගිය වසරේ ක්ෂය රෝගයට ගොදුරු වීමෙන්  ජොනිටා හට මාස කිහිපයක් ම රැකියාවෙන් බැහැර වීමට සිදුවිය. ඇයගේ පෙනහැලිවල ශක්තිය දුර්වල බව ඇය දනී.
''සමහරු මට කියනවා මම වැඩට නොයා යුතුයි කියල. ඒත් මේක වසංගතයක්. මම මගේ තත්ත්වය අමතක කරලා මගේ කාර්යභාරය ඉටු කරනවා''
''මම බලා ගනිමින් සිටියදී මරණයට පත් රෝගීන් ගැන මට මගේ වැඩ මුරය අවසානයේදී සිහිපත් වෙනවා. නමුත් මම රෝහලෙන් පිටවෙද්දී  ඒ ඔක්කොම අමතක කරන්න මම උත්සහ ගන්නවා''
ජොනිටා අවසන් වශයෙන්  සඳහන් කළාය.
ජොනිටා බීබීසී වෙත සිය අදහස් දැක්වීමෙන් අනතුරුව, රෝහලේ  ප්‍රධානියා ඇය පෙළෙන අනතුරුදායක අසනීප තත්ත්වයන් සැලකිල්ලට ගනිමින් නිවසේ රැදී සිටින ලෙස ඇයට උපදස් දී ඇත. එම කාලය තුළ  සිය නිවසේ සිට  රෝහල් පරිපාලන කාර්යයන්ට සහයෝගය දෙමින් සේවය කිරීමට ජොනිටා සැලසුම් කරයි.
</doc>
<doc docid='bbc_world-52408935' lang='sin' type='mono' source_url='https://www.bbc.co.uk/sinhala/world-52408935' term='COVID'>
ඇමෙරිකානු 'ග්‍රීන් කාඩ්' තහනම කොරෝනා නිසා ද? ට්‍රම්ප්ගේ ඡන්ද ගුණ්ඩුවක් ද?

ජනාධිපති ඩොනල්ඩ් ට්‍රම්ප් ඇමෙරිකානු 'ග්‍රීන් බලපත්' (green cards) ප්‍රදානය තාවකාලිකව අත්හිටුවීමට තීන්දු කරන ලද්දේ ට්‍රම්ප් පරිපාලනය දිගු කලක් බලාපොරොත්තු වූ ඉතා දැඩි සංක්‍රමණ පිළිවෙත ක්‍රියාවට නැංවීමට බවට එම තීන්දුව දෝෂදර්ශනයට ලක්කරන කණ්ඩායම් පෙන්වා දෙති.
මෙම ජනාධිපතිවරණ වසරෙහි, ට්‍රම්ප් පරිපාලනය කොරෝනාවෛරසය පෙරට දමමින් එම තීන්දුව ගෙන ඇතැයි යන්න විවේචකයන්ගේ විග්‍රහය වෙයි.
ඇමෙරිකා එක්සත් ජනපද භූමියට ඇතුළු වීමට අවසර ලැබෙන 'ග්‍රීන් බලපත්' (green cards) ප්‍රදානය තාවකාලිකව අත්හිටුවනු ලැබීමේ නියෝගයකට ජනාධිපති ඩොනල්ඩ් ට්‍රම්ප් විසින් අත්සන් කරනු ලැබ ඇත.
දවස් හැටකින් බලරහිත වීමේ සහ එසේ ම අවශ්‍ය නම් එය යළි දීර්ඝ කිරීම ඇතුළු ව්‍යතිරේක ගණනාවක් ද එම ජනාධිපති ආඥාවට ඇතුළත් වෙයි.
කොරෝනාවෛරසය හමුවේ බරපතළ කඩා වැටීමකට ලක්ව ඇති රටේ ආර්ථිකය තුළ ඇමෙරිකානු ශ්‍රමිකයන්ගේ රැකියා සුරක්ෂිත කරනු ලැබීම එවැනි ක්‍රියාමාර්ගයක් ගැනීමට හේතු විණැයි ජනාධිපති ට්‍රම්ප් පවසයි.
"අපේ ආර්ථිකය නැවත විවෘත කරනු ලැබීමත් සමග රැකියා සම්පාදනයේදී සියලු ක්ෂේත්‍රවලට අයත් ඇමෙරිකානු පුරවැසියන්ට පළමු ස්ථානය ලැබීම එමගින් සහතික කෙරෙනු ඇතැයි," ජනාධිපති ට්‍රම්ප්, බදාදා ධවල මන්දිරයේදී කොරෝනාවෛරසය පිළිබඳ අලුත් ම තොරතුරු ප්‍රකාශයට පත් කරමින් සඳහන් කළේය.
දැනට 'ග්‍රීන් කාඩ්' ලාභීන්ව සිටින පුද්ගලයන් සතු සිය විස්තෘත පවුලේ සාමාජිකයන්ට ඇමෙරිකාවේ නිත්‍ය පදිංචිය සඳහා අනුග්‍රාහකයන් වීමේ අයිතිය නව රෙගුලාසි මගින් නතර කෙරෙනු ඇතැයි අපේක්ෂා කෙරෙයි. ජනාධිපතිවරයා විසින් එම අයිතිය හඳුන්වනු ලබන්නේ ''සංක්‍රමණ දම්වැලක්'' යන යෙදුම මගිනි.
එහෙත් ඇමෙරිකානු පුරවැසියෙකුගේ සහකරුට හෝ සහකාරියට සහ වයස අවුරුදු 21 ට අඩු අවිවාහක දරුවන්ට එම තහංචිය බල නොපානු ඇත.
විවිධ සමාජ කණ්ඩායම් නියෝජනය වන පරිදි ලොතරැයි මගින් පිරිනමනු ලබන වීසා බලපත් ක්‍රමයත් (Diversity Visa Lottery) ඉහත කී ජනාධිපති ආඥාව මගින් අත්හිටවනු ලැබෙයි. ඇමෙරිකා එක්සත් ජනපදය වසරකට එවැනි ලොතරැයි ග්‍රීන් වීසා බලපත් 50,000 ක් ද  නිකුත් කළේය.
දැනටමත් ඇමෙරිකානු භූමියෙහි ජීවත්වෙමින් එහි රැකියා කරන 'ග්‍රීන් වීසා' බලපත් අයැදුම්කරුවන් ලක්ෂ ගණනකට සහ වෛද්‍ය, හෙද සහ සෞඛ්‍ය ක්ෂේත්‍රයෙහි වෙනත් රැකියා සඳහා එහි ඇතුළු වීමට අපේක්ෂා කරන විශේෂ වෘත්තිකයන්ට නව ජනාධිපති ආඥාව බල නොපායි.
'H-1B වීසා' ව්‍යාපෘතිය යටතේ  භාරගනු ලබන, ගොවිපොළ කම්කරුවන් සහ විශේෂ කුසලතා සහිත කම්කරු අංශයේ වෘත්තිකයන්  ලක්ෂ ගණනක් සඳහා පිරිනැමෙන තාවකාලික ආගන්තුක වීසා බලපත් නිකුත් කිරීම ද නතර නොකෙරෙනු ඇත.
තානාපති කාර්යාල දැනටමත් සති කීපයක් වසා දමනු ලැබ ඇමෙරිකානු රාජ්‍ය දෙපාර්තමේන්තුව විසින් සියලු ආකාරයේ වීසා නිකුත් කරනු ලැබීම් නතර කරනු ලැබ ඇති හෙයින්, පවතින කොරෝනා වසංගතය හමුවේ ජනාධිපතිවරයාගේ නියෝගයෙහි කඩිනම් බලපෑමක් සිදු නොවෙයි.
කෙසේ වුව ද, වොෂිංටනය මූලස්ථානය කර ගත් සංක්‍රමණ ප්‍රතිපත්ති ආයතනය ප්‍රකාශ කරන පරිදි, ජනාධිපතිවරයාගේ ආඥාව ග්‍රීන් බලපත් ලබා ගැනීම අතින් එක මාසයකදී පමණක් විසි දහසකට අධික අයැදුම්කරුවන්ට බලපානු ඇත.
'මහජන නිදහස සඳහා වූ ඇමෙරිකානු සංගමයේ' සංක්‍රමණිකයන්ගේ අයිතිවාසිකම් පිළිබඳ ව්‍යාපෘතියෙහි අධ්‍යක්ෂ ඔමාර් ජද්වට් (Omar Jadwat) අදහස් දක්වමින් ''ග්‍රීන් බලපත් තහනම් කෙරෙන නව ජනාධිපති ආඥාව මගින් ඇමෙරිකාව පුරා රැකියා හිමියන් සහ ඔවුන්ගේ පවුල්වල සාමාජිකයන්ගේ බලවත් වේදනාවට හේතු වනු ඇතැයි,'' කියා සිටියේය
ජනාධිපතිවරයාගේ ආඥාවට එරෙහිව නෛතික මට්ටමින් අභියෝග කරමින්, අධිකරණ ක්‍රියාමාර්ග ගැනීමේ නැඹුරුවක් පිළිබඳවත් මේ අතර වාර්තා වෙයි.
ජනාධිපති ට්‍රම්ප් සඳුදා රාත්‍රියේ 'ට්විටර්' පණිවුඩයක් මගින් ''සියලු ආකාරයේ සංක්‍රමණ'' නතර කරන බව කියා සිටියේය.
කොරෝනාවෛරසය මැඩලීමේ පියවරක් වශයෙන් සෙසු රටවල් මෙන් ම ඇමෙරිකා එක්සත් ජනපදයත් පූර්ණ සංචාරක තහංචි ක්‍රියාවට නංවනු ලබයි.
කැනඩාවෙන් සහ මෙක්සිකෝවෙන් සිදු කෙරෙන අත්‍යවශ්‍ය සංචාර හැරුණ විට, සිය දේශසීමා වසා දමනු ලැබ අතර වාරයේ එක්සත් ජනපදය, චීනයෙන්  සහ බොහෝ යුරෝපා රටවලින් පැමිණෙන ආගන්තුකයන් සීමා කරනු ලැබ ඇත.
ප්‍රජා මට්ටමින් වසංගතය බෝවීම වළක්වා ගැනීමේ පියවරක් වශයෙන්, රටට ඇතුළු වීමට අපේක්ෂා කරන දේශපාලන සරණාගතයන් දේශසීමාවේදී ම ආපසු හරවා යැවීමට බලය ලැබෙන 1944 නීතියක් ද ජනාධිපති ට්‍රම්ප් විසින් බලගන්වනු ලැබ ඇත.
තමා ඇමෙරිකාවේ රැකියා ආරක්ෂා කිරීමට කටයුතු කරන බව ජනාධිපති ට්‍රම්ප් පවසයි.
කොරෝනාවෛරසය පැතිර යාම නිසා කෝටි දෙකකට අධික ඇමෙරිකානුවන්ට රැකියා අහිමි වී ඇත. එම වෘත්තිකයන් නැවත සේවයේ පිහිටුවීමේ  "අතහළ නොහැකි වගකීමක්" ආණ්ඩුවට පැවරෙන බව ජනාධිපතිවරයා ප්‍රකාශ කර ඇත.
'පබ්ලිකන්' පාක්ෂිකයෙකු වන ඩොනල්ඩ් ට්‍රම්ප් බලයට පත්වීමෙහි ලා ඔහු අනුගමනය කරන සංක්‍රමණ විරෝධී දැඩි පිළිවෙත හේතුවක් විය.
එසේ ම එය ඔහුගේ පාලන සමය තුළ ප්‍රධාන මාතෘකාවක් බවට ද පත් විය.
ලබන නොවැම්බර් මාසයේ පැවැත්වීමට නියමිතව ඇති ඇමෙරිකානු ජනාධිපතිවරණයේදී ඩොනල්ඩ් ට්‍රම්ප් ඩිමොක්‍රටික් පක්ෂයේ අපේක්ෂක ජෝ බයිඩ්න් (Joe Biden) සමඟ තරඟවදිනු ඇත.
ජනාධිපති බරක් ඔබාමා පාලන සමයෙහි හිටපු උප ජනාධිපතිවරයා වූ ජෝ බයිඩ්න් 'සංක්‍රමණ සම්බන්ධයෙන් වඩාත් අනුග්‍රහශීලී පිළිවෙතක්' අනුගමනය කරන්නෙකි.
මේ අතර තවත් කණ්ඩායම්වල චෝදනාවක් වන්නේ, ජනාධිපති ට්‍රම්ප්, කොරෝනාවෛරස් වසංගතයේදී ඔහු කටයුතු කළ ආකාරය සම්බන්ධයෙන් පළවෙන මහජන ප්‍රතිචාරය වෙනත් අතකට හැරවීමේ උත්සහයක නිරත වෙන බවටය.
බ්‍රහස්පතින්දා වන විට 'Covid 19' ආසාදිතයන් 840,000 ක් ද, මරණ 46,000 කට අධික සංඛ්‍යාවක් ද එක්සත් ජනපදයෙන් වාර්තා විය. එය ලෝකයේ වැඩි ම කොරෝනා ආපදා වාර්තාවයි.
</doc>
<doc docid='bbc_sri-lanka-52491269' lang='sin' type='mono' source_url='https://www.bbc.co.uk/sinhala/sri-lanka-52491269' term='COVID'>
'ව්‍යවස්ථා අර්බුදය': ශ්‍රී ලංකාවේ ජනාධිපතිට මුදල් වියදම් කිරීමට දැන් බලයක් තිබේ ද?

COVID-19 තත්වය ශ්‍රී ලංකාවේ සමාජ ආර්ථික ක්‍රියාවලියට මෙන්ම දේශපාලන ක්ෂේත්‍රයට ද බලපෑම් එල්ල කර තිබේ. ජුනි 20 වැනිදා පාර්ලිමේන්තු මැතිවරණය පැවැත්වීම සඳහා දින නියම කර තිබුණ ද රටේ පවත්නා තත්වය මත එදිනට ඡන්ද විමසීම සිදුකළ හැකිද යන්න තවමත් අවිනිශ්චිත බව පෙනෙන්නට තිබේ.
ඒ අතර කරලියට ආ කතිකාවක් වී තිබෙන්නේ අප්‍රේල් මස අවසානයෙන් පසු රජයේ මුදල් වියදම් කිරීමේ බලයක් ජනාධිපතිවරයාට තිබේද යන්නයි.
ආණ්ඩුක්‍රම ව්‍යවස්ථාව අනුව රාජ්‍ය මූල්‍ය පිළිබඳ බලය හිමිවන්නේ පාර්ලිමේන්තුවටය. ඒ අනුව මුදල් අනුමත කිරීම පාර්ලිමේන්තුව විසින් සිදු කරනු ලැබේ. එම මූල්‍ය බලය පිළිබඳව ආණ්ඩුක්‍රම ව්‍යවස්ථාවේ XVII පරිච්ඡේදයේ සඳහන් වේ.
ජනාධිපතිවරයා විසින් පාර්ලිමේන්තුව විසුරුවා හැර තිබෙන අවස්ථාවක, මුදල් වියදම් කිරීමට බලතල ලැබෙන ආකාරය ආණ්ඩුක්‍රම ව්‍යවස්ථාවේ 150 (03) ව්‍යවස්ථාව යටතේ විග්‍රහ කෙරේ.
එම වගන්තිය උපුටා දක්වමින් එක්සත් ජාතික පක්ෂය ඇතුළු විපක්ෂයේ දේශපාලනඥයන් පෙන්වා දෙන්නේ අප්‍රේල් මාසය අවසානයෙන් පසු රජයේ මුදල් වියදම් කිරීමේ බලයක් ජනාධිපතිවරයාට නොමැති බවය. රටේ පවතින වාතාවරණය තුළ අභිනව පාර්ලිමේන්තුව ජුනි 02 වැනිදාට ප්‍රථම රැස්වීමේ හැකියාවක් ද නොමැතිවූ නිසා  ව්‍යවස්ථාමය ගැටලුවක් මතුවන බව ද ඔවුහු පවසති.
එහෙත් එම වගන්තියම උපුටා දක්වමින් ආණ්ඩු පක්ෂය තර්ක කරන්නේ විපක්ෂය සඳහන් කරන පරිදි ජනාධිපතිවරයාට මුදල් වියදම් කිරීමේ ගැටලුවක් හෝ ව්‍යවස්ථාමය අර්බුදයක් පැන නොනගින බවය.
සමාජ කතිකාවට හේතු වී ඇති මෙම ගැටලුව ශ්‍රේෂ්ඨාධිකරණය හරහා විසඳා ගත යුතු බවට ද යෝජනා ඉදිරිපත් වී ඇත.
මේ අතර අප්‍රේල් 27 වෙනි දින ජනාධිපති ගෝඨාභය රාජපක්ෂ වෙත ඒකාබද්ධ ලිපියක් යවන එක්සත් ජාතික පක්ෂය ඇතුළු විරුද්ධ පක්ෂ කිහිපයක නායකයෝ, කොරෝනා වෛරසය පැතිර යාම හමුවේ උද්ගතව ඇති තත්ත්වය සලකා බලා පාර්ලිමේන්තුව විසුරුවා හැරීමට මාර්තු දෙවෙනිදා දුන් නියෝගය ආපසු කැඳවන ලෙස ඉල්ලීමක් කරති.
පාර්ලිමේන්තුව විසිරුවා හැරීමේ නියෝගය ආපසු කැඳවීමට නොහැකි නම් ආණ්ඩුක්‍රම ව්‍යවස්ථාවේ බලතල ප්‍රකාරව විසිරුවා හැර ඇති පාර්ලිමේන්තුව යළි කැඳවීමට පියවර ගන්නා ලෙසත් රනිල් වික්‍රමසිංහ, ආර් සම්බන්ධන්, සජිත් ප්‍රේමදාස, පාඨලී චම්පික රණවක, මනෝ ගනේෂන්, රිෂාඩ් බදුයුදීන් සහ රාවුෆ් හකීම්ගේ අත්සනින් ජනාධිපතිවරයා යොමු කළ ලිපියේ දැක්වේ.
රටේ දැන් පවතින තත්වය ආණ්ඩුක්‍රම ව්‍යවස්ථාව උල්ලංඝනය වන බරපතල තත්වයක් බවත්, ව්‍යවස්ථා අර්බුදය වළක්වා ගැනීමට සියලු පක්ෂ නායකයෝ සාකච්ඡා මාර්ගයෙන් සම්මුතියෙන් ක්‍රියා කළ යුතු බවත් එක්සත් ජාතික පක්ෂයේ හිටපු පාර්ලිමේන්තු මන්ත්‍රී නීතිඥ අජිත් පී පෙරේරා බීබීසී සිංහල සේවයට කියා සිටියේය.
"පාර්ලිමේන්තුව සම්මත කරලා තියෙන මුදල් ප්‍රමාණවත් වෙන්නේ අප්‍රියල් මාසය අවසානය තෙක් පමණයි. මැතිවරණයකට ඉදිරි දිනයක් නියම කරලා තියෙන මොහොතක විශේෂ අවසරයක් තියෙනවා ජනාධිපතිවරයාට රජයේ මුදල් භාවිත කිරීම සඳහා සුදුසු නියෝගයක් ලබා දෙන්න. හැබැයි එහෙම කරන්න පුළුවන් ආණ්ඩුක්‍රම ව්‍යවස්ථාවේ 150-03  ව්‍යවස්ථාව ප්‍රකාරව අභිනව පාර්ලිමේන්තුව රැස්වන ඉදිරි දිනයක් නියම කොට ඇති අවස්ථාවක පමණයි,"නීතිඥ අජිත් පී පෙරේරා පැවසීය.
"දැන් ජුනි 20 ඡන්දය පවත්වන්න දින නියම කළාට අභිනව පාර්ලිමේන්තුව රැස් වන දිනයක් නියම කරලා නෑ ජනාධිපති. ඒ වගේම ජුනි 20 ඡන්දය තියන්න පුළුවන්ද කියලා විශ්වාසයකුත් නෑ.මෙවැනි තත්වයක් යටතේ රාජ්‍ය මුදල් පාර්ලිමේන්තුවේ අවසරයක් නැතුව රජයේ කටයුතු වලට භාවිත කරන්න බෑ.'' යනුවෙන් ඔහු වැඩිදුරටත් සඳහන් කළේය.
සිකුරාදා (මැයි 01) සිට මුදල් භාවිතයට ජනාධිපතිවරයාට බලයක් නොමැති බවට දීර්ඝ ලෙස කරුණු දක්වමින් හිටපු මුදල් අමාත්‍ය මංගල සමරවීර ද ජනාධිපතිවරයා වෙත ලිපියක් යොමු කර තිබිණ.
𝗛𝗶𝘀 𝗘𝘅𝗰𝗲𝗹𝗹𝗲𝗻𝗰𝘆 Gotabaya Rajapaksa
𝗣𝗿𝗲𝘀𝗶𝗱𝗲𝗻𝘁 𝗼𝗳 𝗦𝗿𝗶 𝗟𝗮𝗻𝗸𝗮
𝗣𝗿𝗲𝘀𝗶𝗱𝗲𝗻𝘁𝗶𝗮𝗹 𝗦𝗲𝗰𝗿𝗲𝘁𝗮𝗿𝗶𝗮𝘁
𝗖𝗼𝗹𝗼𝗺𝗯𝗼 𝟬𝟭.

Dear President,

𝗥𝗲𝗾𝘂𝗲𝘀𝘁...
Facebook හි Mangala Samaraweera කළ  වෙනි පළකිරීමේ අවසානය
මෙම ගැටලුව අප්‍රියල් 30 වැනිදා පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක ආචාර්ය බන්දුල ගුණවර්ධන වෙත යොමු කෙරිණි.
''මම දැක්කා හිටපු මුදල් අමාත්‍ය මංගල සමරවීර ප්‍රකාශ කරලා තියෙනවා අපිට දඬුවම් විඳින්න වෙයි, බන්ධනාගාර ගත වෙන්න වෙයි කියල. රට වෙනුවෙන් කොරෝනා මර්ධනය වලක්වල, මේ රටේ මනුෂ්‍ය ජීවිත බේරාගෙන ජනාධිපතිතුමාත්, කැබිනට් මණ්ඩලයේ අපි සියලු දෙනාත් ජනතාවගේ සුබ සිද්ධිය වෙනුවෙන් කැපවෙලා හිරේ යන්න සූදානම් බව අපි එතුමාට මුලින්ම කියන්න ඕන," අමාත්‍ය බන්ධුල ගුණවර්ධන පැවසීය.
"ජනාධිපතිතුමා ආණ්ඩුක්‍රම ව්‍යවස්ථාවේ කිසිම වගන්තියක් උල්ලංඝනය කරලා නෑ. ආණ්ඩුක්‍රම ව්‍යවස්ථාවේ 150 වගන්තියේ තුන්වෙනි වගන්තිය කියවන්න. ආණ්ඩුක්‍රම ව්‍යවස්ථාව රටේ මූලික නීතිය. ඒක කියවන්න බැරිනම්, මූලික නීතිය දන්නේ නැතුව ඇමතිකම් කරලා අන්තර් ජාතික ප්‍රජාවට ගිහිල්ලා රණවිරුවෝ දඬුකඳේ ගහන්න කියනවා නම් එහෙම අය කියන ඒවාට අපි උත්තර සපයන්න ඕනද?" අමාත්‍යවරයා වැඩිදුරටත් පැවසීය.
රට පත්ව ඇති අවධානම සැලකිල්ලට ගෙන පාර්ලිමේන්තුව නියෝජනය කරන සියලු පක්ෂ වල සහාය ලබා ගෙන 2020.04.30 න් පසුව රාජ්‍ය සේවාවට වැටුප් ගෙවීම ඇතුළු අත්‍යාවශ්‍ය වියදම් අනුමත කරවාගැනීමට වහා පාර්ලිමේන්තුව යළි රැස් කරන ලෙසත් එසේ නොවන්නේ නම් නීතියෙන් ලැබිය හැකි දඬුවම් ගැනත් හිටපු අමාත්‍ය මංගල සමරවීර විසින් ජනාධිපතිවරයා වෙත යැවූ ලිපියේ දක්වා තිබුණි.
කෙසේ වෙතත් පැවති පාර්ලිමේන්තුව යළි කැඳවීමේ අවශ්‍යතාවයක් නොමැති බව ජනාධිපතිවරයා මීට ඉහතදී කිහිපවරක්ම සඳහන් කර තිබේ.
මේ අතර මංගල සමරවීර හිටපු අමාත්‍යවරයා වෙත පිළිතුරු ලිපියක් යවමින් ජනාධිපති ලේකම් පී බී ජයසුන්දර පවසන්නේ "පාර්ලිමේන්තුව විසුරුවන අවස්ථාවක විසර්ජන පනතක් සම්මත වී නැත්නම් ආණ්ඩුක්‍රම ව්‍යවස්ථාවේ 150(3) යටතේ ජනාධිපතිවරයාට අතුරු සම්මත ගිණුමක් මගින් අලුත් පාර්ලිමේන්තුවක් රැස්වී මාස තුනක කාලයක් සඳහා වියදම් කිරීමේ බලය පැවරී ඇති," බවය. වැඩිදුර විස්තර විමසීම පිණිස ජනාධිපති ලේකම්වරයා ඇමතීමට බීබීසී සිංහල සේවය දැරූ උත්සාහය සාර්ථක නොවීය.
මේ පිළිබඳව අදහස් දැක්වූ ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති බීබීසී සිංහල සේවයට මෙසේ කියා සිටියේය.
"මුදල් වියදම් කිරීම ගැන ගැටලුවක් තියෙනවා නම් ඒක දේශපාලන ගැටලුවක් නොවේ. ඒක ව්‍යවස්ථාවේ අර්ථ නිරූපනය පිළිබඳ ගැටලුවක්. එතකොට තියෙන්නේ ඒක ශ්‍රේෂ්ඨාධිකරණයෙන් අහන එකනේ. ව්‍යවස්ථාව සම්භන්ධයෙන් ඕනෑම ගැටලුවක් විසඳන්න පුළුවන් ශ්‍රේෂ්ඨාධිකරණයට."
මේ අතර මතු වී තිබෙන තත්වය පිළිබඳව සාකච්ඡා කිරීම පිණිස අගමැති මහින්ද රාජපක්ෂ විසින් ලබන සඳුදා හිටපු පාර්ලිමේන්තු මන්ත්‍රීවරුන් සියලු දෙනාගේ රැස්වීමක් කැඳවනු ලැබ තිබේ.
</doc>
<doc docid='bbc_world-52104518' lang='sin' type='mono' source_url='https://www.bbc.co.uk/sinhala/world-52104518' term='COVID'>
කොරෝනා වෛරසයෙන් බැට කන ලෝකය අමතන ඉබෝලා වසංගතය මැඩ ලූ ගැහැණිය

ඇය එලන් ජොන්සන් සර්ලීෆ් (Ellen Johnson Sirleaf). වසර 2014-16 තෙක් අතිශයින් බිහිසුණු දෙවසරක් ඇතුළුව වසර දොළහක කාලයක් ලයිබීරියාව පාලනය කළ කාන්තාව ඇයයි.
එලන් ජොන්සන් සර්ලීෆ්ගේ පාලන කාලය ඇතුළත ලයිබීරියාවේ පමණක් 'ඉබෝලා' වසංගතයෙන් මරණයට පත් පුද්ගලයින් සංඛ්‍යාව පන්දහසකට ආසන්න විය.
ලයිබිරීයාවේ මහජන ඡන්දයෙන් තේරී පත්වූ පළමු ජනාධිපතිනිය මෙන් ම පසුව නොබෙල් සම්මානයෙන් පවා පුදනු ලැබූ එලන් ජොන්සන් සර්ලීෆ්, ඉබෝලා වසංගතය මැඩලීමේදී තමන් ලද ජයග්‍රහණ මෙන් ම තමන්ට වැරදුණ තැන් ද විස්තර කරමින්, අද එවැනි  තවත් බිහිසුණු වෛරසයකින් (Covid 19) දහස් ගණනින් මහජන ජීවිත වැනසෙමින් ඇති මොහොතක මෙසේ ලෝකය අමතන්නීය.
ලෝකවාසී මගේ ආදරණීය පුරවැසියනි!
2014 අවුරුද්දේ ඔක්තෝබර්19 වන දා වන විට බටහිර අප්‍රිකාව මාරක ඉබෝලා වසංගතයේ දරුණු ම මොහොත කරා ගමන් ගනිමින් තිබිණි. මගේ රටේ පුරවැසියන් දෙදාහක පමණ ජීවිත ඒ වන විටත් ඉබෝලා රකුසාට ගොදුරුව අවසන්ය. ආසාදිත ජන සංඛ්‍යා දර්ශකය එකට තුනක වේගයකින් දිනපතා තවත් ඉහළ යමින් තිබිණි. අපට උදව්වීම සඳහා පුහුණු කණ්ඩායම්වල සහ ද්‍රව්‍යමය සහයෝගය දෙන ලෙස ඉල්ලමින් ලෝකය අමතා ලිපියක් ලියන්නට එදාත් මට සිදුවිය.
එදා මම ඉල්ලා සිටියේ, ලෝකය පුරා පැතිර යාමේ අවදානමක් සහිත වසංගතයක් මගහැර ගැනීම සඳහා සමස්ත ලෝකයේ එක්සත්භාවය ප්‍රදර්ශනය කරන ලෙසය.
අද මම මේ අවස්ථාව උපයෝගීකර ගන්නේ, අප සියලුදෙනා දරුණු උවදුරකට මුහුණ දී සිටින මේ මොහොතේ  'එකමුතුභාවයේ වැදගත්භාවය' (a message of solidarity) පිළිබඳ පණිවුඩය වෙනුවෙන් මගේ හඬ අවදි කිරීම සඳහාය.
අභ්‍යන්තර අර්බුද රාශියකින් පසුව ලයිබීරියාවේ එවක පැවැති  දුර්වල ආර්ථික තත්ත්වය සහ අසීරු අඩියක වූ සෞඛ්‍ය සංරක්ෂණය පිළිබඳව හරියට ම මෙයින් වසර හයකට ආසන්න අවස්ථාවක මගෙන් පැහැදිලි කිරීමක් සිදුවිය. ව්‍යාධිය පැතිරයාම අතින් පැවති අනතුරුදායක පසුබිම සහ බටහිර අප්‍රිකාවට සීමා කරන ලද අර්බුදය සම්බන්ධයෙන් ලෝකය ප්‍රතිචාරය පළකළ යුත්තේ කෙසේ ද? යන්න සම්බන්ධයෙන් මම එදා තර්ක කිරීමක නිරත වුණෙමි.
ම විසින්  එදා පෙන්වා දෙන ලද්දේ සෞඛ්‍ය සංරක්‍ෂණය සම්බන්ධයෙන් අපට පැවරෙන සාමූහික වගකීමය.
පාලනය කරගත නොහැකි බෝවෙන වසංගතයක්, එය පවතින ස්ථානය හෝ එය සීමා වූ කලාපය හෝ නොතකා හරිමින් එය පොදු මානව වර්ගයාට එල්ල වූ තර්ජනයක් ලෙස සැකිල්ලට ගන්නා ලෙස මම තර්ක කළෙමි.
එදා අප මුහුණ දුන් එම ඉබෝලා වසංගතයේදී ලෝකයෙන් ශුභවාදී ප්‍රතිචාරයක් ලැබුණ අතර, අපි නිර්භීතව වසංගත සතුරාට මුහුණ දුන්නෙමු.
මගේ ඉහත කී ඉල්ලීමත් සමග එක්සත් ජාතීන්ගේ සංවිධානයෙන්, ලෝක සෞඛ්‍ය සංවිධානයෙන් සහ පසුව ඇමෙරිකා එක්සත් ජනපදයෙන් විශාල සම්පත් තොග අපට ලැබෙන්නට විය. අපි ඉබෝලා වසංගත සතුරා එකමුතුව පරාජය කළෙමු.
එම එකමුතු  ක්‍රියාදාමයේ ප්‍රතිපලයක් වශයෙන් ඉබෝලා වෛරසය සුවපත් කළ හැකි, සාර්ථකව අත්හදා බලන ලද එන්නත් අද අප සතුව ඇත. එම ජයග්‍රහණය අත්පත් කර ගත හැකි වුණේ, ලොවපුරා විද්‍යාඥානය එකමුතු වීමේ සහයෝගී ක්‍රියාදාමයට පින් සිදු වෙන්නටය.
එදා ම විසින් කරන ලද ආයාචනයට සමාන වූ ඉල්ලීමක් මෙම 'කොරෝනා' වෛරස් වසංගතයේදීත් මම මගේ සහෝදර ලෝකවාසී ප්‍රජාව වෙත  අදත් ඉදිරිපත් කිරීමට  කැමැත්තෙමි.
අප ජීවත්වෙන අප්‍රිකාවේ ජාතීන්  'කොරෝනා'  තර්ජනය අතින් එහි ඉතා නරක මොහොත කරා තවමත් පැමිණ නැති අවස්ථාවක, ම විසින් මෙවැනි ඉල්ලීමක් කරනු ලබන්නේ ඉතා ම දැඩි තේරුම් ගැනීමක් යටතේය. අප්‍රිකාවට මෙම කොරෝනා (Covid-19) වෛරසයේ ප්‍රහාරය එල්ල වීම කාලය පිළිබඳ කාරණයක් පමණි. ඊට එරෙහිව මුහුණ දීම අතින් අප්‍රිකාවේ තවමත් පවතින්නේ අඩු සූදානමකි.
කොරෝනාවෛරසය  පැතිරයමින් පවතින වේගය අවම කිරීමට, එම පැතිරයාමේ චක්‍රය අඩාළ කිරීමට සහ සහමුලින් ම උපුටා දැමීමට අප පියවර ගත යුතුව ඇත.
කොරෝනාවෛරසය සම්බන්ධයෙන් එහි පැතිරයාම ආරම්භයේදී ම අවශ්‍ය ප්‍රතිචාරය දැක්වීම අතින් අඩුපාඩු සිදුවූ බව ඉතා ම පැහැදිලිය. එම අඩුපාඩුව ආසියාවේ පටන් යුරෝපය දක්වාත්, එපමණක් නොව ඇමෙරිකාව දක්වාත් ප්‍රදර්ශනය වූ කාරණයකි.
අනතුරේ ආරම්භක සංඥා සැලකිල්ලට නොගැනිණි. කාලය අපතේ හරිනු ලැබිණි. තොරතුරු සඟවනු ලැබිණි. අනතුරේ බිහිසුණුභාවය ලඝුකරනු ලැබිණි. ඒ සමග විශ්වාසය පළුදු විය.
ඉබෝලා වෛරස් භීතිය, ආරම්භයේදී ඊට විසඳුමක් නොදුටු ජනතාව ස්වීය ජීවිත ආරක්ෂාව තකා පළා ගොස් සැඟවීමේ තැනකට තල්ලු කළේය. ඔවුන් රැඳී සිටියේ ප්‍රජාව අතරය.
මම එය දනිමි. 2014 වසරේ මමත් එම සියලු ම වැරදි ක්‍රියාමාර්ග ගෙන ඇත. ලෝකයේ වෙනත් වගකිව යුත්තන් අතින් ද එම වරද සිදුවිය. එහෙත් අපි එය නිවැරදි කර ගත්තෙමු. එය අප විසින්  නිවැරදි කර ගන්නා ලද්දේ සාමූහික ප්‍රයත්නයෙනි.
කොරෝනාවෛරසය පැතිරයාමේ වේගය පාලනය කර ගැනීම සඳහා ලෝකය පුරා දේශසීමා වසා දමනු ලැබීමෙන්, අපි දැන් ඉතා තීරණාත්මක මංසන්ධියකට පැමිණ සිටින්නෙමු.
මොන්රෝවියා  (Monrovia) නගරයේ මගේ නිවසේ සිට බලා හිඳින මට මේ මොහොතේ බෙහෙවින් 'දිරිගැන්විය යුතු දේ ' ලෙස පෙනීයන්නේ පහත සඳහන් කරුණුය.
එනම්, විශේෂඥතා ඥානයෙහි විවෘතභාවය සහ දැනුම, විද්‍යාත්මක සොයාගැනීම්, උපකරණ, ඖෂධ සහ පෞද්ගලික සහයෝගය ආදිය බෙදාහදා ගැනීමය.
වෛරසය රටවල් අභ්‍යන්තරයේ පැතිරෙමින් පවතී. ජාත්‍යන්තර දේශසීමා ඔස්සේ පැතිරීමත් වැඩිවෙමින් ඇත. ප්‍රමාදය වෙනුවට කඩිනම් පියවර ගැනීම අත්‍යවශ්‍ය වේ. සෑම පුද්ගලයෙකු ම, සෑම රටක් ම ඔවුන් විසින් ඉටුකරනු ලැබිය යුතු කාර්යභාරය ඉටුකළ යුතුව ඇත.
ඉහත කී තේරුම් ගැනීම බටහිර අප්‍රිකාවේ ඉබෝලා වෛරසය පාලනය කර ගැනීම අතින් අපගේ සංධිස්ථානය විය.
ලයිබීරියානු අපි ඉබෝලා වසංගතයෙන් ගොඩ ආවෙමු. සමාජයක් ලෙස ශක්තිමත් වීමු. එසේ ම Covid-19 වසංගතය වැනි වෛරස් පාලනය කර ගැනීමට ඉවහල් වෙන සෞඛ්‍ය වැඩපිළිවෙළකින් සන්නද්ධව  සිටින්නෙමු.
ලෝකවාසී අප සියලු දෙනාට ඇති මාවත එවැනි  ක්‍රියාමාර්ගයක්ය යන්න මගේ දැඩි විශ්වාසය වේ.
පුද්ගලයන් තුළ ඇති දැඩි ආත්ම ශක්තිය සම්බන්ධයෙන් මට සම්පූර්ණ විශ්වාසයක් ඇත. අර්බුදකාරී අවස්ථාවන්හි සමාජයේ සෑම ස්ථරයකින් ම නායකයන් බිහිවෙන බව මගේ විශ්වාසය ය. මෙවැනි අර්බුද කාලයන්හි අපගේ සාමූහික විශ්වාසයට සාපේක්ෂව සියලු ආකාරයේ සමාජමය සහ ආගමික බෙදීම්  ද්විතීයික වේ.
ඉදිරි සති කිහිපය තුළ ලෝකයේ අප සියලුදෙනාට  වෙන්ව සිටීමට සිදුවුණත්, අප මිහිතලයේ සියලු පුරවැසියන්ගේ යහපත් ශරීර සෞඛ්‍යය වෙනුවෙන් මම යාච්ඤා කරමි.
''යහපත් ජීවිතයක් යනු අනුන් වෙනුවෙන් මෙහෙයක් ඉටුකරන ලද පරහිතකාමී ජීවිතයක්ය,'' යන වැදගත් සත්‍යය මත අද අපේ  සමස්ත මනුෂ්‍ය වර්ගයාගේ ඉරණම රැඳී පවතින බව සිහියට නගා ගන්නා ලෙස මම සෑම කෙනෙකුගෙන්ම ඉල්ලා සිටිමි.
මෙම තොරතුරු ද දැනගන්න:
</doc>
<doc docid='bbc_world-51471999' lang='sin' type='mono' source_url='https://www.bbc.co.uk/sinhala/world-51471999' term='COVID'>
නව කොරෝනාවෛරසයට සහ ඉන් හටගන්නා රෝගයට නිල නම් ලැබෙයි

නව කොරෝනාවෛරසය මගින් ඇති වන රෝගයේ නිල නාමය කොවිඩ්-19 (Covid-19) යනුවෙන් නම් කළ බව ලෝක සෞඛ්‍ය සංවිධානය පවසයි.
"රෝගයට නමක් අපට තියෙනවා දැන්. ඒ නම කොවිඩ්-19," ලෝක සෞඛ්‍ය සංවිධානයේ ප්‍රධානී ටෙඩ්‍රෝස් ඝේබ්‍රියසස් ජිනීවාහිදී මාධ්‍යවේදීන් හමුවේ පැවසීය.
රෝගයට නිල නාමයක් හිමි වූයේ වෛරසය නිසා දහසකට අධික පිරිසක් ජීවිතක්ෂයට පත්වීමෙන් පසුවය. මේ වන විට තවත් පුද්ගලයින් දහස් ගණනකට වෛරසය ආසාදනය වී තිබේ.
ලෝක සෞඛ්‍ය සංවිධානයේ ප්‍රධානියා ලෝක ප්‍රජාවෙන් ඉල්ලා සිටියේ හැකි උපරිමයෙන් මෙම වෛරසයට එරෙහිව සටන් කරන ලෙසය.
කොරෝනාවෛරස් යනු වෛරස් වර්ග 7කින් යුත් වෛරස් කාණ්ඩයකි.
මේ අතර, වෛරස් වර්ගීකරණය සඳහා වන ජාත්‍යන්තර කමිටුව (International Committee on Taxonomy of Viruses) විසින් නව කොරෝනාවෛරසය SARS-CoV-2 ලෙස (Severe acute respiratory syndrome coronavirus 2) නම් කර තිබේ.
කිසිදු රටකට හෝ පුද්ගල කණ්ඩායමකට හානියක් නොවන පරිදි මෙම වෛරසය සඳහා නිල නාමයක් ලබා දෙන ලෙසට පර්යේෂකයින් ඉල්ලා තිබිණි.
"භූමි ප්‍රදේශයක්, සතෙක්, පුද්ගලයෙක්, කණ්ඩායමක් ඉලක්ක නොවන විදිහට පහසුවෙන් උච්චාරණය කරන්න පුළුවන් නමක් හොයන්න අපට සිද්ධ වුණා," ලෝක සෞඛ්‍ය සංවිධානයේ ප්‍රධානියා පැවසීය.
මෙම රෝගය සඳහා ලබා දී ඇති නාමය සකසා ඇත්තේ, "corona", "virus" සහ "disease" යන වචන යොදා ගනිමිනි. ඊට අමතරව මෙම රෝගය 2019 වසරේ දී (දෙසැම්බර් 31) ලෝක සෞඛ්‍ය සංවිධානය වෙත වාර්තා වී ඇති හෙයින් 19 යන අංකය ද මේ සදහා යොදාගෙන තිබේ.
චීනයේ මේ වන විට මෙම වෛරසය ආසාදිත පුද්ගලයින් සංඛ්‍යාව 42,200 ඉක්මවා තිබේ. සිදුව ඇති මරණ සංඛ්‍යාව සාර්ස් වෛරසයෙන් සිදුවූ මරණ සංඛ්‍යාව ඉක්මවා තිබේ.
සඳුදා (පෙබ:10) වන විට චීනයේ ජීවිතක්ෂයට පත් පුද්ගලයින් සංඛ්‍යාව 1016ක් ලෙස වාර්තා විය.
</doc>
<doc docid='bbc_world-52268641' lang='sin' type='mono' source_url='https://www.bbc.co.uk/sinhala/world-52268641' term='COVID'>
කොරෝනා වෛරසය: දකුණු ආසියාවේ ඇඟලුම් වෙළෙඳපොළ බිඳ දමන හැටි - ලක්ෂ ගණනකට රැකියා නැහැ

ශ්‍රී ලංකාව ඇතුළු ආසියානු රටවල් කිහිපයක ප්‍රධාන අපනයන ආර්ථිකයක් වන ඇඟලුම් කර්මාන්තය කොරෝනාවෛරසයත් (Covid 19) සමඟ බලවත් අර්බුදයකට මුහුණ දී ඇති බව ඒකාබද්ධ ඇඟලුම් සංගම් සමුළුවේ මහා ලේකම් ටියුලි කුරේ පවසයි.
බීබීසී සිංහල සේවය විසින් කරන ලද විමසීමක දී අදහස් දැක්වූ මහලේකම්වරයා, ඇඟලුම් සඳහා ඇති ඉල්ලුම සහ සැපයුම යන දෙපාර්ශවයෙන්ම මතුවෙමින් පවතින ප්‍රශ්නවලට මුහුණදීමට එම ක්ෂේත්‍රයේ නිරතවෙන්නන්ට සිදුව ඇතැයි සඳහන් කළේය.
"දැනට පවතින වාතාවරණය තුළ ප්‍රශ්නය මාසතුනක පමණ කාලයකට බලපානවා. බලාපොරොත්තු වූ ආදායම රුපියල් බිලියන1.5ක්. එය නැතිවෙනවා. ඊටත් වඩා ප්‍රශ්නවලට ප්‍රශ්නය බරපතල වීමේ ඉඩකඩක් තියෙනවා'' යනුවෙන් ඒකාබද්ධ ඇඟලුම් සංගම් සමුළුවේ මහ ලේකම්වරයා පෙර අනතුරු ඇඟවීමක් කරයි.
''දැනට පෙනෙන හැටියට  රට තුළ බලපැවැත්වීමට අවශ්‍ය ඇඳිරි නීතිය  හේතුවෙන් වැඩ පටන්ගන්න බැරි තත්ත්වයක් පවතින්නේ. ලෝක තත්ත්වය අනුව ඇණවුම් අවලංගු කරන්න සිද්ධ වෙනවා''
එසේම ලෝකයේ පවතින ආර්ථික වාතාවරණය අනුව දැනට  ලැබී ඇති ඇණවුම් අවලංගු කිරීමට සිදුවිය හැකි බවත් ඔහු පවසයි.
ඇඟලුම් නිෂ්පාදනය, මෝස්‌තරකරණය සහ අපනයනය ශ්‍රී ලංකාවේ අපනයන ආර්ථිකයේ ප්‍රධානතම අංගයක් වේ.
පසුගිය කාලය තුළ විදේශගත ශ්‍රමිකයන්ගෙන් ලබන ආදායමට අතිරේකව ශ්‍රී ලංකාව විදේශ විනිමය උපයනු ලබන ප්‍රමුඛතම ආර්ථිකය වුණේ ඇඟලුම් කර්මාන්ත ය. එමගින් නව දේශීය ව්‍යාපාරික ප්‍රජාවක් මෙන්ම ලක්ෂ සංඛ්‍යාත රැකියා නිර්මාණය කිරීමක් ද සිදුවිය.
එම තීරණාත්මක අපනයන ආර්ථිකය රටට අහිමිවීමත් සමඟ මතුව ඇති ඊළඟ අභියෝගය වන්නේ  එම ක්‍ෂේත්‍රයේ රැකියාවන්හි නිරතවෙමින් සිටි, විශේෂයෙන්ම ග්‍රාමීය පළාත්වලින් කර්මාන්තයට හවුල් වූ ඇඟලුම් සේවිකාවන් සහ වෙනත් ශ්‍රමිකයන් මුහුණ දී ඇති ඔවුන්ගේ  වෘත්තීය සුරක්ෂිතභාවයට අදාළ ගැටලුවය.
ශ්‍රී ලංකාව තුළ  දහසකට ආසන්න ඇඟලුම් කම්හල් නිෂ්පාදන කාර්යයේ නිරතවෙමින් ඇති බව  ඇස්තමේන්තු කරනු ලැබ ඇත.
ඊට අතිරේකව ශ්‍රී ලාංකික ඇඟලුම් ව්‍යාපාරිකයෝ මාලදිවයින, සිංගප්පූරුව සහ බංග්ලාදේශය වැනි රටවලද ව්‍යාපාරික කටයුතුවල නිරත වෙති.
ශ්‍රී ලංකාව පමණක් නොව  රටවල් කිහිපයක ජනගහනයෙන් සැලකිය යුතු අනුපාතයක් සම්බන්ධ නිෂ්පාදන ක්‍ෂේත්‍රයක් වන ඉන්දියාව සහ බංග්ලාදේශය වැනි රටවලටත් කොරෝනා වෛරස් උවදුරත් සමඟ එල්ල වී පවතින්නේ නරක කාලයකි.
''අපේ ඇඟලුම් සේවක - සේවිකාවන් කොරෝනා වෛරසයෙන් බේරුනත් , ඔවුන් බඩගින්නෙන් මරණයට පත්විය හැකි අනතුරක් පවතිනවා''
ඉන්දියාවේ 'Ambattur Fashion' ඇඟලුම් ව්‍යාපාරයේ හිමිකරු වන විජේ මහ්තානි එම අනතුර ඇඟවීම කරන්නේ කර්මාන්තය කඩා වැටී පවතින තත්ත්වය සංකේතවත් කරමිනි.
එම ඇඟලුම් ව්‍යාපාරයේ රැකියා කරන ශ්‍රමිකයන් 18,000 කි.ඉන්දියාව ,බංග්ලාදේශය සහ ජෝර්දානය යන රටවල් තුනේ ඔවුන්ගේ ඇඟලුම් නිමැවුම්හල් ක්‍රියාත්මක වේ.
එම කම්හල්වලින් වැඩි සංඛ්‍යාවක් දැනටමත් වසා දමනු ලැබ ඇති අතර,මේ මොහොතේ  බංග්ලාදේශයේ  ඩකා අගනුවර පිහිටි කම්හල පමණක් අර්ධ මට්ටමින් ක්‍රියාත්මක වේ.
ව්‍යාපාරික ප්‍රජාව පවසන පරිදි සේවක වැටුප් ගෙවීම අසීරු අඩියකට පත්ව තිබෙන්නේ  ඔවුන්ගේ රටවල පවතින කොරෝනා වෛරසය නිසාම නොවේ. ප්‍රධාන ගැටලුවවී තිබෙන්නේ  එක්සත් රාජධානිය සහ එක්සත් ජනපදය  වැනි ප්‍රධාන ගැනුම්කරුවන් විසින් සාධාරණ නොවන කොන්දේසි පනවනු ලැබීමය. එම කොන්දේසි මූල්‍ය ගනුදෙනුවලට අදාළ වේ.
කොරෝනාවෛරසයට සම්බන්ධ ප්‍රධාන කරුණු දෙකක් ඇඟලුම් ක්‍ෂේත්‍රයට තදින් බලපෑම් එල්ල කරයි.
එම ප්‍රශ්න ආරම්භ වුණේ පසුගිය පෙබරවාරි මාසයේ දී චීනයෙන් මිළදී ගනු ලබන රෙදි තොග නොලැබීමත් සමඟය. චීනය රෙදිපිළි ආපනයනය කරන ප්‍රධාන රටයි. 2018 දී සිදුකරන ලද විගණනය අනුව, එය මුදලින් ඇමෙරිකානු ඩොලර් බිලියන 118 තරමේ වෙළෙඳ ගනුදෙනුවකි.
පෙබරවාරියෙන්   අනතුරුව මෑත සතිවල චීනයේ රෙදිපිළි නිපදවන සමාගම් යළි විවෘත කරන ලද නමුත් වෙනත් පැත්තකින් ප්‍රශ්නය මතු විය. චීනයේ නිෂ්පාදනය ආරම්භ වීමත් සමඟ ඇඟලුම්  අංශයෙහි නිෂ්පාදකයන් අතර අලුත් බලාපොරොත්තුවක් දල්වන ලද නමුත් කොරෝනාවෛරසයට ගොදුරු වූ ලෝකය පුරා රටවල් 'ලොක්ඩවුන්' වීමත් සමන් අතරමැදි ව්‍යාපාරිකයන්ට යළිත් ඔවුන්ගේ කම්හල්වල දොරටු වසා දැමීමට සිදුවිය.
චීනය 'ලෝක කර්මාන්ත ශාලාව'' ලෙස පිළිගැනීමට ලක්වෙනවා විය හැකිය. එහෙත්  රෙදිපිළි කර්මාන්තය අතින් ගත්විට බංග්ලාදේශය-ඉන්දුනීසියාව-කාම්බෝජය- වියට්නාමය  සහ මැලේසියාව  යන වේගයෙන් වර්ධනය වෙමින් පවතින රටවල් විසින් භූමිකාවක් ඉටු කරනු ලබයි.
එහි අදහස ඇඟලුම් නිමැවුම් කර්මාන්තය අතින්, සංවර්ධනය වෙමින් පවතින ආර්ථිකයක් සහිත බොහෝ ආසියානු රටවල් විශාල සැපයුම් මගින් එම කර්මාන්තයේ  ප්‍රධාන කාර්යභාරයක් ඉටු කරනු ලබන බවය.
බංග්ලාදේශය සහ වියට්නාමය ලෝකයේ රෙදිපිළි අපනයනය කරන ප්‍රධාන  රටවල් හතර අතරට  එක්ව සිටින බව ලෝක වෙළෙඳ සංවිධානයේ (WTO) සංඛ්‍යාලේඛන මගින් පෙන්වා දෙයි. වෙළෙඳපොළ සහභාගිත්වය අතින් බංග්ලාදේශය 6.7% ක නිෂ්පාදනයක් එක්කරනු ලබයි. ඊළඟ ස්ථානය හිමිවන්නේ 5.7% ක අපනයන ලෝක වෙළෙඳපොළට එක්කරනු ලබන වියට්නාමයට ය.
බංග්ලාදේශයේ ඇඟලුම් අංශයේ වෘත්තිකයන්ගේ සංඛ්‍යාව ලක්ෂ හතළිහකට වැඩි වේ. පසුගිය  වසරේ ඔවුන්ගේ  අපනයන ආර්ථිකයෙහි  90%කට අධික සැපයුම් ධාරිතාවක් වාර්තා කරන ලද්දේ ඇඟලුම් නිෂ්පාදන අංශයෙනි.
ඩෙලවෙයා  සරසවියේ  මෝස්‌තර සහ ඇඟලුම් පිළිබඳ අධ්‍යනාංශයේ,  ෂෙන් ලු (Sheng Lu )පවසන පරිදි, කාම්බෝජයේ සහ  ශ්‍රී ලංකාවේ  ආර්ථිකයේත්  60%ට අධික අපනයන භාණ්ඩ වන්නේ ඇඟලුම් නිෂ්පාදනයන්ය.
මෙම කර්මාන්තයේ නිරතවූවන්ගෙන්  විශේෂ වැදගත් කාර්යභාරයක් ඉටුකරනු ලබන්නේ  කාන්තාවන් විසිනි.
සහකාර මහාචාර්ය ෂෙන් ලු පවසන ආකාරයට -  කොරෝනා වෛරසය කාම්බෝජය, වියට්නාමය, බංග්ලාදේශය සහ ඉන්දියාව යන රටවල ඇඟලුම් අංශයේ රැකියා 4% පටන් 9% තෙක් වන අනුපාතයකින් කප්පාදු කිරීමට හේතු වී ඇත.
ශ්‍රී ලංකාවේ ද බොහෝ ඇඟලුම් කම්හල් වසා දමන ලද අතර, කොරෝනා වෛරසය පාලනය කිරීමේ පියවරක් වශයෙන්  රටේ බොහෝ පළාත්වල ඇඳිරි නීතිය ප්‍රකාශයට පත්කරනු ලැබීමත්  සමඟ ශ්‍රමික කාන්තාවන් ඔවුන්ගේ ගම්බිම් කරා පිටත්කර හරිනු ලැබිණි.
මෙම දුෂ්කර මොහොතේ  සිය රටේ ආර්ථිකයේ තීරණාත්මක අංශය වන ඇඟලුම් කර්මාන්තය  ආරක්ෂා කර ගැනීමට බංග්ලාදේශ් ආණ්ඩුව ඉදිරිපත්ව සිටී.
බංග්ලාදේශ් ආණ්ඩුවේ අනුග්‍රාහක දිරිගැන්වීමේ පැකේජයට සහන වැටුපක්, ශ්‍රමිකයන්ගේ කෙටිකාලීන ණය දිගුකාලීන ණය බවට පරිවර්තනය කරනු ලැබීම සහ සාධාරණ පොලියක් අය කරනු ලැබීම  යන කරුණු ඇතුළත් වේ.
'ස්පැරෝ ඇපරල් බංග්ලාදේශ්'  ඇඟලුම් ව්‍යාපාරයේ කළමනාකාර අධ්‍යක්ෂ ෂෝන් ඉස්ලාම් අදහස් දක්වමින් ''මුහුණ දී ඇති කුණාටුවට එය ප්‍රමාණවත් නොවන නමුත් එමගින් එක්තරා සහනයක් ලැබෙන''  බව සඳහන් කළේය.
ශ්‍රමිකයන්ට සහන වැටුප් සැලැස්මක් යෝජනා කරන කාම්බෝජ ආණ්ඩුව, ඇඟලුම් කර්මාන්තකරුවන්ට බදු විරාමයක් (tax holidays) ප්‍රකාශයට පත්කරනු ලැබ ඇත.
කොරෝනා වෛරසයේ ප්‍රතිවිපාකයක් වශයෙන් ශ්‍රම  හිඟය,අමුද්‍රව්‍ය සඳහා ඇති මිල ඉහළයාම සහ නිෂ්පාදන ධාරිතාව ප්‍රමාණවත් නොවීම වැනි ගැටලු රාශියකට  ඉදිරිකාලයෙහි මුහුණ  දෙන්නට සිදුවනු ඇතැයි සහකාර මහාචාර්ය ලූ පුරෝකථනය කරයි.
එල්ල වෙමින් පැවති දැඩි විවේචන සහ බලපෑම හමුවේ,  'H&M' සහ  'Zara' මෝස්‌තර ව්‍යාපාරයට අයත්  'Inditex' සමාගම  ඔවුන් විසින්  ඇණවුම් කරනු ලැබ තිබූ නිෂ්පාදන වෙනුවෙන් ඇඟලුම්  කම්හල්වලට කලින් ගිවිසගත් ගෙවීම කිරීමට එකඟව සිටිති.
''කිසිදු සමාජමය සුරක්ෂිතභාවයක් සහතික කරනු ලැබීමකින් තොරව,වෙළෙඳ සමාගම්  අවුරුදු ගණනාවක් දුප්පත් රටවල ශ්‍රමිකයන්ගෙන් අඩු මිලට වැඩ ගනිමින් විශාල ලාභ ලැබුවා. එම  මෝස්‌තර ව්‍යාපාරය මගින් විශාල වෙළෙඳ අධිරාජ්‍ය ගොඩ නැගුණා''  කම්කරු අයිතිය වෙනුවෙන් පෙනී සිටින 'Labour Behind the Label'  සංවිධානයේ ඩොමිනික් මුලර් පෙන්වා දෙයි.
''අවුරුදු ගණනාවක් සිදුකරන ලද ශ්‍රම සූරාකෑම වෙනුවෙන් එම කම්කරුවන්ගේ පැවැත්ම සඳහා  දැන් ආපසු ගෙවීමක් සිදුකළ යුතුයි''
කම්හල් හිමියකු වන අමිත් මහ්තානි එම ප්‍රකාශය සමඟ එකඟ වේ.
එසේ නොකළොත් කර්මාන්තය  සහමුලින්ම බිඳ වැටෙනු ඇතැයි ඔහු අනතුරු ඇඟවීමක් ද කළේය.
සබැඳි යොමු:
</doc>
<doc docid='bbc_world-52140148' lang='sin' type='mono' source_url='https://www.bbc.co.uk/sinhala/world-52140148' term='COVID'>
කොරෝනා වෛරසය: ඔස්ට්‍රේලියානු විද්‍යාඥයෝ එන්නත් දෙකක පරීක්ෂණ අරඹති

කොරෝනාවෛරසයට එරෙහිව යොදා ගත හැකි බවට බලාපොරොත්තු පළ කළ හැකි එන්නත් දෙකක රසායනාගාර පරීක්ෂණ ඔස්ට්‍රේලියානු විද්‍යාඥයන් විසින් ආරම්භ කරනු ලැබ තිබේ.
මෙම එන්නත් ඔක්ස්ෆර්ඩ් විශ්වවිද්‍යාලය සහ එක්සත් ජනපදයේ Inovio Pharmaceutical සමග එක්ව තනා ඇත. එය සත්ව ශරීර මත පරීක්ෂා කිරීම සඳහා ලෝක සෞඛ්‍ය සංවිධානය අවසර ලබා දී තිබේ.
එය කොරෝනාවෛරසයට එරෙහිව හොඳින් ක්‍රියා කරන්නේ ද යන්නත්, එසේ නම් එය මිනිස් සිරුරට යෝග්‍ය වේද යන්නත් පිළිබඳව ඕස්ට්‍රේලියාවේ ජාතික විද්‍යා මණ්ඩලය විසින් තක්සේරු කරනු ලැබේ.
කොරෝනා වෛරසයට එරෙහි එන්නතක් පසුගිය මාසයේ දී මිනිස් සිරුරු මත පරීක්ෂණ පරීක්ෂා කිරීම ආරම්භ විය. එක්සත් ජනපදය මෙම පරීක්ෂණ ආරම්භ කළේ සත්ව සිරුරු මත මූලිකව සිදු කළ යුතු පරීක්ෂණ නොසලකා හරිමිනි.
ලොවපුරා තවත් රටවල් කිහිපයක කොරෝනවෛරසයට එරෙහිව එන්නත් තැනීමේ පරීක්ෂණ අධි වේගයෙන් ක්‍රියාත්මක වෙමින් පවතී.
නමුත් ඔස්ට්‍රේලියාවේ පොදුරාජ්‍ය මණ්ඩලීය විද්‍යා හා කර්මාන්ත පිළිබඳ පර්යේෂණ සංවිධානය (CSIRO) කියා සිටියේ පූර්ව සායනික පරීක්ෂණ මාලාව සම්පූර්ණයෙන් ම සිදු කෙරෙමින් සත්ව නියැදියක පරීක්ෂා කෙරෙන පළමු කොරෝනාවෛරස් එන්නත මෙය බවය.
පර්යේෂකයන් පවසන්නේ වේගය සහ ගෝලීය සහයෝගීතාව හේතුවෙන් පෙර නොවූ විරූ මට්ටමකට මෙම පරීක්ෂණ පැමිණි බවය.
"සාමාන්‍යයෙන් මෙවැනි පර්යේෂණයක් මේ මට්ටමට පැමිණීම සඳහා වසරක් හෝ දෙකක් ගතවෙනවා. නමුත් මාස දෙකක් වැනි කෙටි කාලයකින් අපට එතනට එන්න පුළුවන් වුනා."  ඕස්ට්‍රේලියාවේ පොදුරාජ්‍ය මණ්ඩලීය විද්‍යා හා කර්මාන්ත පිළිබඳ පර්යේෂණ සංවිධානයේ වෛද්‍ය රොබ් ග්‍රෙන්ෆෙල් බ්‍රහස්පතින්දා (අප්‍රේල් 02) වාර්තාකරුවන්ට පැවසීය.
මේ එන්නත ක්‍රියාකරන්නේ කෙසේද?
පසුගිය දින කිහිපය තුළ ඔස්ට්‍රේලියාවේ පොදුරාජ්‍ය මණ්ඩලීය විද්‍යා හා කර්මාන්ත පිළිබඳ පර්යේෂණ සංවිධානයේ විද්‍යාඥයෝ මෙම එන්නත් ක්ෂීරපායී ගණයට අයත් සත්ව විශේෂයකට ශරීර ගත කළහ.
රෝම සහිත මෙම කුඩා මුගටි වර්ගයට කොරෝනාවෛරසය වැළඳෙන බවත් එම වෛරසය ඔවුන්ගේ සිරුරු තුළ ක්‍රියාත්මක වන්නේ මිනිස් සිරුර තුළ ක්‍රියාත්මක වන ආකාරයට සමානව බවත් මීට පෙර සනාථ කර ගෙන තිබේ.
Covid-19 රෝගය වැළඳීමට හේතු කාරක වන්නේ Sars-CoV-2 වෛරසයයි. මේ වනවිට ඒ සඳහා එන්නත් 20ක් පමණ ලොව පුරා සංවර්ධනය කරමින් පවතී.
ඔස්ට්‍රේලියාවේ පොදුරාජ්‍ය මණ්ඩලීය විද්‍යා හා කර්මාන්ත පිළිබඳ පර්යේෂණ සංවිධානයේ විද්‍යාඥයෝ මේ සඳහා විධික්‍රම දෙකක් භාවිත කරති.
මෙහි පළමු විධික්‍රමය වන්නේ, 'රෝගවාහක' එන්නත් ක්‍රමයයි. මෙහිදී අසම්පූර්ණ කොරෝනාවෛරස යොදා ගැනෙන අතර එය ශරීරගත කිරීමෙන් ප්‍රතිශක්තිය ප්‍රේරණය කරනු ලබයි.
"නමුත් මෙම වෛරසය ශරීරය තුළ දෙගුණ තෙගුණ වෙමින් වැඩෙන්නේ නැහැ. ඒ නිසා මෙම එන්නතෙන් රෝගී වීමට ඉඩක් නැහැ." ඉහත කී එන්නත සතුන් මත පරීක්ෂා කෙරෙන, වික්ටෝරියා ප්‍රාන්තයේ පිහිටි ඔස්ට්‍රේලියානු සත්ව සෞඛ්‍ය රසායනාගාරයේ මහාචාර්ය ට්‍රෙවෝ ඩ්රූ පැවසීය.
ඔහු  විස්තර කළ ආකාරයට දෙවැනි ක්‍රමවේදය "ඊට වෙනස් මෙන්ම ඉතා උනන්දුවක් ඇති කරවන සුළු" ය.
මෙහිදී කොරෝනාවෛරසය සතු ඇතැම් ප්‍රෝටීන ප්‍රතිශක්තිකරණ පද්ධතියට ඇතුළු කරනු ලැබේ. එමගින් සිදු කෙරෙන්නේ ප්‍රතිශක්තිකරණ පද්ධතිය ඊට ප්‍රතිචාර දැක්වීමට ප්‍රථම එම ප්‍රෝටීනය නිපදවීම සඳහා ශරීරය පෙළඹවීම ය.
"බහුවිධ ක්‍රම භාවිත කිරීම මෙහිදී ඉතා වැදගත් වෙනවා. එයින් සාර්ථකත්වය සඳහා හොඳම අවස්ථාව ලබා දෙනවා." මහාචාර්ය ඩ්රූ පැවසීය.
සත්ව සිරුරු මත සිදු කෙරෙන පර්යේෂණවල ප්‍රතිඵල ජුනි මාසය වන විට ලබා ගත හැකි බව විද්‍යාඥයෝ පැවසූහ.
එම ප්‍රතිඵල සාර්ථක නම් ඉදිරි පර්යේෂණ වෙනත් රසායනාගාර තුළ සිදුවීමට නියමිතය.
එම අදියරේදී, මෙම එන්නත වෙළඳපළට ගෙන ඒම සඳහා අවශ්‍ය කටයුතු කඩිනම් කළ හැකිය. නමුත් මෙහි නියාමන පරීක්ෂණ සහ තත්ත්ව සම්පූර්ණ කිරීම සඳහා අවම වශයෙන් මාස 18ක් වත් ගතවිය හැකි බවට විද්‍යාඥයෝ අනතුරු අඟවති.
උදාහරණයක් වශයෙන්, එක්සත් ජනපදයේ කොන්දේසි සපුරාලීම සඳහා, ඔක්ස්ෆර්ඩ් සරසවිය තැනූ එන්නත මේවනවිට වෙනත් රසායනාගාරයක වෙනත් සත්ව විශේෂයක් මත අත්හදා බැලෙමින් පවතී.
"මේ හැම එන්නතක් සඳහා ම සමාගම් සහ සංවිධාන විශාල ප්‍රමාණයක් සම්බන්ධ වෙලා ඉන්නවා. මොකද, තනි සංවිධානයකට හෝ සමාගමකට කොහෙත්ම බැහැ එන්නතක් හදන්න." වෛද්‍ය ග්‍රෙන්ෆෙල් පැහැදිලි කළේය.
නමුත් ඔහු තවදුරටත් කියා සිටියේ ගෝලීය වශයෙන් ලැබෙන සහයෝගීතාව හේතුවෙන් තමා "සර්ව ශුභවාදී" බවය.
"මේක මේ හොහොතේ වසංගතය පුරා ම ගෝලීය වශයෙන්, රාජ්‍ය මට්ටමෙන්, පෞද්ගලික සමාගම් වශයෙන් සාර්ථකත්වය කරා ළඟා වීමට ලබා දෙන සැබෑ සහයෝගිතාවක්," ඔහු ප්‍රකාශ කළේය.
</doc>
<doc docid='bbc_world-52091117' lang='sin' type='mono' source_url='https://www.bbc.co.uk/sinhala/world-52091117' term='COVID'>
කොරෝනා වෛරසය: වඳුරු කුලයත් බිලි ගනීවි ද?

Covid 19 වයිරසය මගින් මිහිතලය පුරා මානව ප්‍රජාව දහස් ගණනින් මරණයට පත්වෙමින් පවතින අතරවාරයේ මිහිතලයට එල්ල විය හැකි තවත් අනතුරක් පිළිබඳව මෙම ලිපිය මගින් පෙන්නුම් කෙරේ.
මිනිසාගේ ළඟ ම ජීවීන් ලෙස සැලකෙන දියුණු වානර කුලයේ සතුන් (great apes) කොරෝනාවෛරසයට ගොදුරු වීමෙන් වළක්වා ගනිමින් එම ජීවීන් රැක ගැනීම සඳහා ඉක්මන් පියවර ගත යුතු බවට පරිසර විද්‍යාඥයෝ අනතුරු අඟවති.
'Nature' විද්‍යා සඟරාවට සපයන ලිපියක් මගින් කරුණු පැහැදිලි කරන එම විද්‍යාඥයන් කණ්ඩායම ගොරිල්ලන්, චිම්පන්සීන් සහ ඔරන්උටන් වැනි වනජීවීන්ට Covid -19 වෛරසය ආසාදනය වීම වළක්වා ගැනීමට අලුත් ක්‍රියාමාර්ග ගතයුතුව ඇති බව පෙන්වා දෙති.
එම දියුණු වානර වර්ගයාගේ පැවැත්ම සම්බන්ධයෙන් එම සතුන්ගේ වාසභූමි වැනසීම සහ දඩයමට ගොදුරුවීම හේතුවී තිබුණත්, දැන් ඔවුන්ට තවත් අලුත් තර්ජනයකට මුහුණ දීමට සිදුවී ඇත.
එනම් Covid -19 කොරෝනාවෛරසයයි.
එය දියුණු වානර ජීවීන්ටත් බෝවීමට ඉඩකඩ ඇති බවට විද්‍යාඥයෝ කනස්සල්ල පළකරති.
විද්‍යාඥයන් පෙන්වා දෙන්නේ, දැනට පැතිර යමින් පවතින වෛරසය, දියුණු වානර කුලයේ ජීවීන්ට දරුණු අන්තරායක් එල්ල කරන බවය.
ගොරිල්ලන්, චිම්පන්සීන් සහ ඔරන්උටන් වැනි දියුණු වානර ජීවීන් වර්ග තුන අතර  ආසාදනය නිසා වැළඳෙන දැනට හඳුනාගනු ලැබ ඇති ව්‍යාධීන් ඇතැම් දියුණු වානර කුලයේ සතුන්ට තර්ජනයක් බවත් ප්‍රකාශයට පත්කරනු ලැබ ඇත.
''අපි දන්නේ නැහැ-මේ වෛරසය වානරයන්ට බලපාන්නේ කොහොම ද? කියල. ඒත් අපි කලින් පරෙස්සම් වීමේ පූර්වෝපායික මූලධර්ම අනුගමනය කරන්න ඕන.කොරෝනා වෛරසය එම ජීවීන්ට ආසාදනය වීමේ අනතුර එමගින් අවම කරගන්න පුළුවන් ''එක්සත් රාජධානියේ 'ලිවර්පූල් ජෝන් මුවර්ස්' සරසවියේ මහාචාර්ය සර්ජ් විච්(Prof Serge Wich) පවසයි.
''ඒකෙ තේරුම සංචාරකයන් පැමිණීම නතර කරන්න ඕන කියන එකයි. රටවල් කිහිපයක් ඒ සඳහා දැනටමත් පියවර අරගෙන තියෙනව. දියුණු වානරයන් සම්බන්ධයෙන් දැනට සිදුකෙරෙන පර්යේෂණ අඩුකරන්න අවශ්‍යයි. දියුණු වානරයන් අතරට මිනිසුන් සමීප වීමට හේතුවෙන ක්‍රියාකාරකම් නතර කළ යුතුයි. වෛරසය මිනිසාගෙන් දියුණු වානරයන්ටත් බෝවීමේ විශාල ඉඩකඩක් තියෙන නිසා ''
බොහෝ වයිරස් වර්ග, බැක්ටීරියා සහ පිළිල (parasites) ආදිය අපේ  දියුණු වානර ජීවීන් අතර ඔවුන්ට අනතුරකින් තොරව පැතිර යන අතරවාරයේ, ඉන් ඇතැම් ඒවා රෝගාබාධවලට හේතුවෙන බව දැනගන්නට ඇත.
චිම්පන්සීන් සාමාන්‍ය සෙම්ප්‍රතිශ්‍යාවට හේතුවෙන වෛරසයට ගොදුරු විය හැකි බව කලින් සිදුකරනු ලැබ ඇති පර්යේෂණ මගින් පෙන්නුම් කෙරේ.
මේ අතර අප්‍රිකානු රටවල් කිහිපයක පැතිරගිය ඉබෝලා (Ebola) වෛරසයට ගොදුරුවීමෙන් චිම්පන්සීන් සහ ගොරිල්ලන් දහස් ගණනක් මරණයට පත්වන්නට ඇතැයි සැළකේ.
පවතින අනතුර තක්සේරු කිරීම සඳහා දියුණු වානර ජනාවාසවල සියලු ව්‍යාපෘතීන් පිලිබඳ සවිස්තරාත්මක තොරතුරු අවශ්‍ය කරන බව මහාචාර්ය විච්  පවසයි.
''සංඛ්‍යාව අතින් ඉතා සුළුතරයක් වෙන 'ටපනුලි ඔරන්උටන්' (Tapanuli orangutan) දියුණු වානරයන් අතර වයිරසයක් පැතිර ගියහොත්, එම ජීවීන් මිහිතලයෙන් සහමුලින්ම වඳ වීයාමේ අවදානමක්  පවතිනවා '' මහාචාර්යවරයා පෙන්වා දෙයි.
'ටපනුලි ඔරන්උටන්' (Tapanuli orangutan) වානරයා ඉන්දුනීසියාවේ 'සුමාත්‍රා' දූපතේ එක් කලාපයකට  පමණක් සීමා වූ දුර්ලභ සත්ව විශේෂයකි.
එම වානර වර්ගයාගෙන් දැනට වනයට  ඉතිරිව ඇත්තේ  අටසීයක් පමණ සංඛ්‍යාවකි. මහාචාර්ය  සර්ජ් විච් එම වානරයන් වඳවෙමින් ඇති සත්ත්ව කොට්ඨාසයක් බව 2017 වසරේ තහවුරු කරන ලද විද්‍යාඥයන් අතරින් එක් ප්‍රාඥයෙකි.
අප ජීවත්වන වත්මන් මිහිතලයේ දියුණු වානර වර්ග හතරක්  ජීවත් වෙති. එනම්; ගොරිල්ලා (අප්‍රිකාව) ඔරන්උටන් (ගිනිකොන ආසියාව) බෝනොබෝස් (අප්‍රිකාව) සහ චිම්පන්සි (අප්‍රිකාව) යන ජීවීන් වර්ග හතරය.
මානව වර්ගයා දියුණු වානර වර්ගයාගේ සමීපතමයෝ වෙති.මෙයින් වර්ෂ දශලක්ෂ ගණනකට පෙර එකම වානර වර්ගයකින් පරිණාමය වූවෝ වෙති.
</doc>
<doc docid='bbc_world-51775604' lang='sin' type='mono' source_url='https://www.bbc.co.uk/sinhala/world-51775604' term='COVID'>
කොරෝනාවෛරසයත් සමඟ අප්‍රිකාවේ ව්‍යාජ පුවත් රැල්ලක්

කොරෝනාවෛරසයට (COVID -19) ගොදුරුවූවන්ගේ සංඛ්‍යාව වැඩිවෙමින් එය සමස්ත ලෝකයට තර්ජනයක් වෙමින් පවතින අතරවාරයේ මහජනයා නොමඟ යවන සුළු සාවද්‍ය තොරතුරු රැල්ලක් ද පැතිරයමින් පවතී.
අප්‍රිකානු කලාපයෙහි කොරෝනාවෛරසය ආසාදනය වී ඇතැයි මෙතෙක් තහවුරු කරනු ලැබ තිබෙන්නේ ස්වල්ප දෙනෙකු වන නමුත් එම වෛරසය පිළිබඳව ප්‍රචාරය කෙරෙමින් පවතින දුර්මත සම්බන්ධයෙන් පියවර ගැනීමට එම මහාද්වීපයේ ඇතැම් රටවල බලධාරීන්ට සිදුව ඇත.
කොරෝනාවෛරසයෙන් බේරීමට 'රැවුල කපා දැමිය යුතුය' යන්න අප්‍රිකානු කලාපයේ පැතිර යමින් පවතින එක් දුර්මතයකි.
ඒ සඳහා උපයෝගී කරගනු ලැබ තිබෙන්නේ ඇමෙරිකානු සෞඛ්‍ය බලධාරීන් විසින් මෙයින් කලකට පෙර මුහුණේ රැවුල සහ කෘත්‍රිම ශ්වසනය අතර සම්බන්ධය පෙන්වාදීම සඳහා නිර්මාණය කරන ලද පැරණි 'ග්‍රැෆික්' පින්තූර පෙළකි. කොරෝනා වෛරසයෙන් බේරීමට පුරුෂයන් රැවුල කපා දැමිය යුතුය යන අදහස ප්‍රචාරය කිරීම සඳහා එම ඇමෙරිකානු පින්තූර අප්‍රිකාවේ සාවද්‍ය මට්ටමින් යොදා ගැනෙමින් පවතී.
නයිජීරියාවේ එක් පුවත්පතක සිරස්තලය මෙසේ විය.
"කොරෝනා වෛරසයෙන් බේරීමට රැවුල කපන්න- CDC අනතුරු අඟවයි"
CDC යනු ව්‍යාධීන් මැඩලීම පිළිබඳ ඇමෙරිකානු මධ්‍යස්ථානයයි. එම ආයතනය මුහුණේ රැවුල සහිත මුහුණු ඇතුළත් කරමින් සකස් කරන ලද ඉහත කී නිර්මාණය උපයෝගී කර ගන්නා ලද්දේ ශ්වසන මුඛ ආවරණයක් පැළඳීමේ දී උචිත නොවන රැවුල් මෝස්‌තර පිළිබඳව දැනුමක් ලබා දීම සඳහාය. එම ග්‍රැෆික් සිතුවම කොරෝනා වෛරසයෙන් බේරීමට රැවුල් බෑම සඳහා මිනිසුන් යොමුකිරීමෙහිලා සාවද්‍ය ආකාරයෙන් ඇතැම් අප්‍රිකානු රටවල ප්‍රචාරය කෙරෙමින් ඇත.
ඉහත කී ඇමෙරිකානු ග්‍රැෆික් නිර්මාණය කොරෝනා වෛරසය පැතිරයාමට බොහෝ කලකට පෙර 2017 දී නිර්මාණය කරන ලද්දක් වන අතර එමගින් මිනිසුන්ට රැවුල බෑමක් නිර්දේශ නොකරයි.
නයිජීරියාවේ ඉහත කී පුවත්පත් සිරස්තලයට සමාන සිරස්තල වෙනත් රටවලත් පළ කරනු ලැබ ඇති අතර, ඒවා දහස් ගණනින් හුවමාරු වී ඇත. ඕස්ට්‍රේලියාවේ '7News' පුවත් ප්‍රකාශනය පහත දැක්වෙන අදහස ඇතුළත් ප්‍රකාශයක් 'ට්විටර්' පණිවුඩයක් මගින් පළ කරනු ලැබුණි.
"ඔබේ රැවුල! ඔබ නොදැනුවත්ව කොරෝනා වෛරස් අනතුරක් වීමට ඇති ඉඩකඩ කෙසේද ?"
ආරෝග්‍යශාලාවන්හි වෛද්‍ය කාර්ය මණ්ඩල සඳහා මුඛ ආවරණ (masks) ප්‍රයෝජනවත් නමුත් "මහජනයාට එමගින් විශාල රැකවරණයක් ලැබෙන බවට සාක්ෂි නැතැයි" එක්සත් රාජධානියේ සෞඛ්‍ය අංශ උපදෙස් දෙයි.
කොරෝනා වෛරසය සුවකළ හැකැයි පවසන 'ඉවන්ජලිකානු' පූජකවරයෙකුත් මිනිසුන් නොමඟ යවන සුළු ව්‍යාජ දුර්මත ප්‍රචාරය කිරීම සම්බන්ධයෙන් මාතෘකාවක් වී ඇත.
ඩේවිඩ් කින්ග්ලියෝ එලිජා (David Kingleo Elijah) නම් එම ඉවන්ජලිකානු පූජකවරයා සිය ප්‍රචාරක ව්‍යාපාරය ආරම්භ කරන ලද්දේ අන්තර්ජාලයේ පළ කරන ලද වීඩියෝ පටයකිනි.
කොරෝනා වෛරසය මැඩලීම සඳහා තමා චීනයට යන්නේ යයි පූජකවරයා පවසන වීඩියෝ පටය 'YouTube' අඩවියේ පළ කෙරුණ අතර, පසුව එය වෙනත් මාධ්‍යජාලයන්හි ද පළකරනු ලැබ තිබුණි.
"මම කොරෝනා වෛරසය සදහටම විනාශ කරනවා. මම චීනයට යනවා. කොරෝනා වෛරසය විනාශ කර දමන්න මට අවශ්‍යයි," පූජකවරයා වීඩියෝ පටය මගින් කියාසිටියි.
එම ප්‍රකාශයෙන් දින කීපයකට පසු ඩේවිඩ් කින්ග්ලියෝ එලිජා පූජකවරයා චීනයට ගිය අතර, ඔහු කොරෝනා වෛරසයට ගොදුරුව රෝහල්ගත කරන ලද බවක් කියැවෙන ප්‍රකාශන 'බ්ලොග්' අඩවිවල පළ කරනු ලැබ තිබුණි.
එම  'බ්ලොග්' අඩවිවල පූජකවරයාගේ නම සඳහන් කරනු ලැබ තිබුණේ ඔහුගේ සැබෑ නම වෙනස් කරමින්  'එලිජා එමෙකා චිබුකේ' (Elija Emeka Chibuke) යනුවෙනි.
එහෙත් සත්‍යය කුමක් වීද?
පූජකවරයා රෝහල්ගත කර සිටින ආකාරය දැක්වෙන පින්තූරය සඳහා භාවිත කර ඇත්තේ "පාස්ටර් අජිදරා" යනුවෙන් ජනප්‍රියව සිටි 'අඩේෂිනා අඩේෂන්යා' (Adeshina Adesanya) නම් නයිජීරියානු සිනමා නළුවාගේ පින්තූරයකි.
ඔහු 2017 වසරේ  රෝහලක දී මියගොස් ඇත.
කොරෝනා වෛරසය ආසාදිත යයි රෝග විනිශ්චය කරන ලද රියැදුරකු පිළිබඳ පුවතක් සමාජ මාධ්‍යජාලයේ පළ කරනු ලැබ ඇති අතර 'WhatsApp' පාවිච්චි කරන්නන් විසින් එය හුවමාරු කරගනු ලැබුණි.
එහෙත් එයත් සාවද්‍ය පුවතක් විය.
කොරෝනා වෛරසය ආසාදිත යයි රෝග විනිශ්චය කරන ලද සුදු ජාතිකයෙක් එම කුලීරථ රියදුරා විසින් නිරෝධායන මධ්‍යස්ථානයක් කරා ගෙනගිය පුවතක් ගැන ඉන් කියැවෙයි. ඉන් අනතුරුව 'ඔගුන්' (Ogun) ප්‍රාන්ත ආණ්ඩුව රෝහල්ගත වෙන ලෙස රියැදුරාට දැනුම් දෙයි.
රෝහල්ගත වූ රියැදුරාත් කොරෝනා ආසාදිතයකු යයි රෝග විනිශ්චය කෙරෙයි. එහෙත් රෝහලෙන් පළා යන රියැදුරා තම පවුලට නයිජීරියානු 'nairas' මුදලින් මිලියන100 ක් (ඩොලර් 274,000) ගෙවන්නේ නැත්නම් වෛරසය පතුරුවන බවට අනතුරු අඟවයි.
එහෙත් නයිජීරියානු බලධාරීන් එම පුවත බැහැර කර ඇත.
ඉහත කී රියැදුරා පිළිබඳ පුවත බැහැර කරමින් නිවේදනයක් නිකුත් කරන 'ඔගුන්' (Ogun ) ප්‍රාන්ත ආණ්ඩුව රැඳවුම් මධ්‍යස්ථානයකින් රෝගියෙකු පළා ගොස් නැතැයි පවසයි.
නයිජීරියාවෙන්  සහ උප සහරා අප්‍රිකාවෙන් හමු වූ පළමු තහවුරු කෙරුණ කොරෝනා ආසාදිතයා ෆෙබරවාරි 25 දින ඉතාලියෙන් 'ලේගුස්'  නගරයට පැමිණි ඉතාලි ජාතිකයෙකි.
එම තැනැත්තා සමඟ සම්බන්ධතා පැවැත්වූ සියදෙනෙකු පමණ සම්බන්ධ කරගත් බව නයිජීරියානු බලධාරීහු පවසති.
කොරෝනා වෛරසය සම්බන්ධයෙන් ප්‍රචාරය කෙරෙන ව්‍යාජ පුවත් හෙළා දකිමින් කෙන්යා ආණ්ඩුව විසින් නිවේදනයක් නිකුත් කරනු ලැබ ඇත.
කෙන්යාවේ කොරෝනා වෛරස් ආසාදිතයන් 63 දෙනෙකු පිළිබඳව වාර්තා පළ කෙරුණත්, තහවුරු කෙරුණ ආසාදිතයන් නොවන බව කෙන්යා ආණ්ඩුව පවසයි.
පවතින ප්‍රවණතාව සම්බන්ධයෙන් නිවේදනයක් නිකුත් කරන කෙන්යා සෞඛ්‍යය අමාත්‍යාංශය, සියරටේ කොරෝනා වෛරස් ආසාදිතයන් නොමැති බව පවසමින්, එවැනි ආසාදිතයන් ඈති බවට සමාජ මාධ්‍ය ජාලයේ ප්‍රකාශන පළ කරන්නන්ට අනතුරු ඇඟවීමක් කළේය.
දැනට බල පැවැත්වෙන  කෙන්යා නීතිය අනුව ව්‍යාජ පුවත් පළ කිරීම හෝ හුවමාරු කර ගැනීම ඩොලර් 50,000 ක දඩයක් හෝ දෑවුරුදු සිර දඬුවමකට යටත් කරනු ලැබීමට හේතුවිය හැකි වරදකි.
ගම්මිරිස් සුප් පානය කිරීම මගින් කොරෝනා වෛරසය සුවකළ හැකි බව පැවසෙන පෝස්ටරයක් සහ වීඩියෝ පටයක් නයිජීරියාවේ ආගමික දේශකයකු විසින් අන්තර්ජාලයේ පළ කරනු ලැබ ඇත.
එම ප්‍රකාශනයත් 'WhatsApp' ජාලයෙහි හුවමාරු වෙමින් තිබුණි.
කොරෝනා වෛරසයට ප්‍රතිකාරයක් හෝ සුවිශේෂී පිළියමක් නොමැති අතර, ඉහත කී ගම්මිරිස් සුප් ප්‍රතිකාරය පිළිබඳව වැඩිමනත් තොරතුරු ප්‍රකාශ නොවුණි. ගම්මිරිස් සූපය නයිජීරියාවේ සාම්ප්‍රදායික රසාලිප්ත පානයකි.
කොරෝනා වෛරසය පැතිරයාම මිනිසුන් නොමඟ යවන ව්‍යාජ පුවත් රැල්ලක් පැතිර යාමට හේතු වූ බව ලෝක සෞඛ්‍යය සංවිධානය (WHO) පවසයි.
'කේප් වාර්ඩි' (Cape Verde) පෘතුගීසි භාෂාව කතා කරන බටහිර අප්‍රිකානු කුඩා සමාජයකි. කුරෝනා වෛරසයට ප්‍රතිකාරයක් ලෙස දුරුවලින් සාදාගත් තේ (fennel tea) පානය කරන මෙන් බ්‍රසීලියානු වෛද්‍යවරයකු විසින් නිර්දේශ කරන ලදැයි පැවසෙන පෝස්ටුවක් එහි  සමාජ මාධ්‍ය ජාලයේ හුවමාරු වෙමින් තිබුණි.
එම ප්‍රකාශනය 'කේප් වාර්ඩි'(Cape Verde) වෙළෙඳපොලේ ඔසු පැළෑටි සඳහා මහා පරිමාණයේ හදිසි ඉල්ලුමක් ඇතිවීමට හේතු විනැයි AFP පුවත් සේවය වාර්තා කළේය.
ඒ සම්බන්ධයෙන් නිවේදනයක් නිකුත් කළ බ්‍රසීලයේ සෞඛ්‍යය අමාත්‍යාංශය, දුරු තේ (fennel tea) පානය කොරෝනා වෛරසයට ප්‍රතිකාරයක් බව පැවසෙන ලිපියක් හුවමාරු කර ගැනීමෙන් වළකින ලෙස මහජනයාට අනතුරු ඇඟවීමක් කර ඇත.
කොරෝනා වෛරසය පිටුදැකීමට ගෙනයන අරගලයේ දී නිරන්තරයෙන් ඉතා හොඳින් අත් සෝදා ගැනීම ඉතා තීරණාත්මක කරුණක් යයි ලෝක සෞඛ්‍යය සංවිධානය (WHO) මේ අතර  පෙන්වා දෙයි.
කියවන්න:
</doc>
<doc docid='bbc_sri-lanka-52382252' lang='sin' type='mono' source_url='https://www.bbc.co.uk/sinhala/sri-lanka-52382252' term='COVID'>
කොරෝනා වෛරසය: 2020 පාර්ලිමේන්තු මැතිවරණයට අභියෝග 07ක්

2020 පාර්ලිමේන්තු මැතිවරණයේ ඡන්ද විමසීම ජූනි 20 වන දින පැවැත්වීමට අදාළ කටයුතු මේ දිනවල සිදු කෙරේ.
එහෙත් COVID-19 රෝගය නිසා ශ්‍රී ලංකා ඉතිහාසයේ මැතිවරණයක් පැවැත්වීමේදී මෙතෙක් කිසි දා මුහුණ නොදුන් නව අභියෝග රැසකට මුහුණ දීමට සිදුව තිබේ.
සෞඛ්‍ය බලධාරීන් උපදෙස් දී ඇති ආකාරයට සමාජ දූරස්ථභාවය පවත්වාගෙන යමින් මැතිවරණයට අදාළ කටයුතු සිදු කිරීම මෙන් ම ඡන්ද දායකයන්ගේ සහ මැතිවරණ රාජකාරිවලට සම්බන්ධ පිරිස්වල සෞඛ්‍ය ආරක්ෂාව ගැන ක්‍රියා කිරීමේදී මතු වන ප්‍රයෝගික ගැටලු විසඳා ගැනීම ප්‍රබල අභියෝගයක් වනු ඇතැයි මැතිවරණ කොමිෂන් සභාව පවසයි.
මැතිවරණයට අදාළ රාජකාරිවල නිරත මැතිවරණ කොමිෂන් සභාව, තැපැල් දෙපාර්තමේන්තුව, රජයේ මුද්‍රණාලය සහ වෙනත් රාජ්‍ය සේවකයන් මෙන් ම ඡන්ද දායකයන් මුහුණ දෙන අභියෝග හතක් කෙරෙහි මෙම ලිපියෙන් අවධානය යොමු කෙරේ.
2020 පාර්ලිමේන්තු මැතිවරණය සඳහා තරග කිරීමට ඉදිරිපත්ව සිටින දේශපාලන පක්ෂ හා ස්වාධීන කණ්ඩායම් සංඛ්‍යාව ඉහළ අගයක් ගන්නා බව මැතිවරණ කොමිෂන් සභාව පවසයි.
දිගාමඩුල්ල මැතිවරණ දිස්ත්‍රික්කයෙන් (අම්පාර) තරග කරන පක්ෂ හා ස්වාධීන කණ්ඩායම් සංඛ්‍යාව 54 කි.
"අම්පාර දිස්ත්‍රිකයේ පක්ෂ හා කණ්ඩායම් පනස් හතරක් ඉල්ලනවා. ඡන්ද මධ්‍යස්ථානයකට දෙන්නා ගාණේ අවොත් පක්ෂ නියෝජිතයෝ විතරක් එකසිය අටක්. අපේ නිලධාරිනුත් ඉන්නවා 15ක් 20ක් විතර. අපි ඡන්ද මධ්‍යස්ථාන විදියට යොදා ගන්නේ පාසල්, රජයේ ආයතන, පන්සලේ බණ මඩුව, ප්‍රජා ශාලා වගේ තැන්. ඉතිං සමාජ දූරස්ථභාවය තියාගෙන කොහොම ද මේ තරම් විශාල පිරිසක් එක්ක කටයුතු කරන්නේ. මේක බරපතළ අභියෝගයක්," යනුවෙන් මැතිවරණ කොමිෂන් සභාවේ ප්‍රසම්පාදන හා පර්යේෂණ අධ්‍යක්ෂ චන්න ද සිල්වා බීබීසී සිංහල සේවයට කියා සිටියේය.
ඔහු වැඩිදුරටත් පැවසුවේ, ඡන්ද ගණන් කිරීමේ මධ්‍යස්ථානවල මෙම ගැටලුව වඩාත් උග්‍ර වන බවය.
කොළඹ දිස්ත්‍රික්කයෙන් තරග කරන පිළිගත් දේශපාලන පක්ෂ හා කණ්ඩායම් ගණන 44කි.
එක් ප්‍රධාන ඡන්දය ගණන් කිරීමේ මධ්‍යස්ථානක් තුළ ගණන් කිරීමේ ශාලා රැසක් තිබේ. ඉන් එක් ශාලාවක් තුළ (පංති කාමරයක් වැනි ස්ථානයක) ප්‍රධාන ගණන් කිරීමේ නිලධාරියා, මාණ්ඩලික ශ්‍රේණියේ නිලධාරීන්, ගණන් කිරීමේ නිලධාරීන් සහ පක්ෂ නියෝජිතයන් වැනි විශාල පිරිසක් ඉතා සමීපව කටයුතු කරති. සියලු දෙනාගේ ඇස් යොමුව තිබෙන්නේ එක ම ඉලක්කයක් වෙතය. එවන් ස්ථානයක සමාජ දූරස්ථභාවය පවත්වා ගැනීම ප්‍රයෝගිකව ඉතා අසීරු බව ඡන්දය ගණන් කිරීමේ ක්‍රියාවලියට සම්බන්ධ නිලධාරීහු පවසති.
මැතිවරණ රාජකාරිවල නිරත රාජ්‍ය සේවකයන්ගේ මෙන් ම ඡන්දය ප්‍රකාශ කිරීමට පැමිණෙන ඡන්ද දායකයන්ගේ සෞඛ්‍ය ආරක්ෂාව ගැන සිතා ක්‍රියා කිරීමට ද සිදුවේ.
ඡන්ද විමසීම සිදුකරන දිනයට පෙර ඊට අවශ්‍ය කටයුතු සුදානම් කිරීමේදී ද සමාජ දූරස්ථභාවය පවත්වාගෙන උපදෙස් රැස්වීම් පැවැත්වීම ද ගැටලුවක් වනු ඇත.
''මේ අභියෝග අඩුකර ගන්නේ කොහොම ද කියල තමයි අපි සෞඛ්‍ය බලධාරීන් එක්ක කතා කරන්නේ. ඒක තමයි රටේ තත්ත්වය යහපත් වෙනකන් දීර්ඝ දිනයක් දීලා තියෙන්නේ. විශේෂයෙන් තැපෑල වැඩ කරන්නේ නැතුව කොහොම ද ලියුම්, ඡන්ද පත්‍රිකා බෙදන්නේ,'' යනුවෙන් මැතිවරණ කොමිෂන් සභාවේ ප්‍රසම්පාදන හා පර්යේෂණ අධ්‍යක්ෂ චන්න ද සිල්වා පැවසුවේය.
ඡන්ද පොළට පැමිණෙන ඡන්ද දායකයන්ගේ ඇඟිලිවල වර්ණ සටහන් කිරීම සහ අනන්‍යතාව පරික්ෂා කිරීම ද පවතින තත්ත්වය මත අනාරක්ෂිත බව ඡන්ද රාජකාරිවලට සම්බන්ධ රාජ්‍ය නිලධාරීන්ගේ වෘත්තීය සමිති පවසයි.
ශ්‍රී ලංකාවට වෙනත් රටවල සිට ගුවන් මගීන් පැමිණීම මේ දිනවල තාවකාලිකව අත්හිටුවා ඇත. එහෙත් මැතිවරණය පැවැත්වෙන දිනය වන විට එම තත්ත්වය වෙනස් වී විදෙස්ගත ශ්‍රී ලාංකිකයන් හා විදේශීය නිරීක්ෂණයන් ශ්‍රී ලංකාවට පැමිණීම සිදු වුවහොත් සෞඛ්‍ය අවදානමක් මතු විය හැකි බව සඳහන් කරමින් ලංකා ගුරු සංගමය ඇතුළු  වෘත්තීය සමිති 21ක් මැතිවරණ කොමිෂන් සභාවට ලිපියක් යොමු කර තිබේ.
එම ලිපියේ මෙසේ සඳහන් වේ.
''ශ්‍රී ලංකාවේ COVID-19 අවදානම පහව ගොස් ඇති බවක් මේ වන තෙක් සෞඛ්‍ය අංශ මගින් තහවුරු කර නොමැත. නිරෝධායනය වූ කිහිප දෙනෙකුට ද කොරෝනා ආසාධනය වී ඇති බව සෞඛ්‍ය අංශ තහවුරු කර තිබේ. චීනයේ මෙන් ම දකුණු කොරියාවේ ද කොරෝනා ආසාධනය වී සුව වූ බවට තහවුරු කළ රෝගීන් පවා යළිත් වරක් රෝගයට ගොදුරු වී ඇති වාතාවරණයක ගෝලීය වශයෙන් පවතින මෙම වසංගත තත්ත්වය තවමත් පහව ගොස් නැත. මෙවැනි වාතාවරණයක  මැතිවරණයක් පැවැත්වීමේදී මැතිවරණ රාජකාරිවල නිරත වන නිලධාරීන්ගේ ආරක්ෂාව සම්බන්ධයෙන් අවධානය යොමු කිරීම මැතිවරණ කොමිසමේ වගකීමකි. මැතිවරණ කොමිසම විසින් මැතිවරණය කල් දැමීමට හේතු වූ තත්ත්වයන් තවමත් ඉවත් වී නොමැත. ''
මැතිවරණ ක්‍රියාවලියට රාජ්‍ය නිලධාරීන් ලක්ෂ දෙකකට වැඩි පිරිසක් දායක වන අතර ඉන් ලක්ෂයකට අධික පිරිසක් ගුරුවරුන් බව ලංකා ගුරු සංගමය පවසයි.
මැතිවරණයකදී තැපැල් දෙපාර්තමේන්තුවට පැවරෙන රාජකාරී කටයුතු අතරින් COVID-19 තත්ත්වය හමුවේ ඇති අසීරු ම කාර්යය නිල ඡන්ද දැන්වීම් පත්‍රිකා බෙදා හැරීම බව තැපැල්පතිවරයා පවසයි.
''දළ වශයෙන් ගෙවල් ලක්ෂ 62කට නිල ඡන්ද දැන්වීම් පත්‍රිකා බෙදා හරින්න තියෙනවා. ඒ හැම ගෙයක් ගාණෙ ම යන්න ඕනා. මේවා අත්සන් ලබා ගෙන භාර දෙන්න ඕනා. මේ ගෙවල්වලට අපේ කණ්ඩායම් යවන එකත් මට ප්‍රශ්නයක්. වෘත්තීය සමිති කියන්නෙත් මේ තියෙන තත්ත්වය තුළ ඒක කරන්න අපහසුයි කියලා. ඉදිරියේදී සෞඛ්‍ය අංශ අපිට නිශ්චිතව කිවුවොත් මේ වෛරසය පැතිරීමේ ඉඩකඩක් නෑ කියලා, ඒ අය තහවුරු කරනවා නම් ගැටලුවක් නෑ. මම හිතන්නේ නෑ ඒ තහවුරුව ලබා දෙන්න මේ වන විට සෞඛ්‍ය අංශයට පුළුවන්කමක් ඇති කියලා,'' යනුවෙන් තැපැල්පති රංජිත් ආරියරත්න බීබීසී සිංහල සේවයට කියා සිටියේය.
පාර්ලිමේන්තු මැතිවරණ පනත අනුව තමන්ගේ ප්‍රතිපත්ති ප්‍රකාශනය සෑම නිවසකට ම, සෑම ඡන්ද දායකයෙකුට ම ලබා දීමට දේශපාලන පක්ෂ හා අපේක්ෂකයන්ට අයිතියක් ඇත. එම ක්‍රියාව ද ඉතා අපහසු බව තැපැල්පතිවරයා ප්‍රකාශ කළේය.
''මම උදාහරණයක් විදියට කියන්නම්, අම්පාර දිස්ත්‍රික්කය ගත්තොත් තරග කරන පක්ෂ හා කණ්ඩායම් 54ක් තියෙනවා. ඉන්  20ක් අපිට අවම වශයෙන් ප්‍රතිපත්ති ප්‍රකාශන බෙදන්න භාර දුන්නා කියල හිතන්න. ඒ විස්ස එම දිස්ත්‍රික්කයේ ඉන්න පවුල් සංඛ්‍යාවෙන් වැඩි කළ යුතු වෙනවා. එතකොට මේක ඉතා ම අපහසු කාරණාවක්,'' යනුවෙන් තැපැල්පති රංජිත් ආරියරත්න පැවසුවේය.
මෙම ගැටලු නිරාකරණය කර ගැනීමට විකල්ප හා තාක්ෂණික ක්‍රමවේදයන් ගැන තැපැල් දෙපාර්තමේන්තුවේ සහ මැතිවරණ කොමිෂන් සභාවේ නිලධාරීන් අතර ඉදිරියේදී සකච්ඡා පැවැත්වීමට නියමිතව ඇත.
මීට අමතරව පාර්ලිමේන්තු මැතිවරණයට අදාළ ප්‍රමුඛ සේවා යටතේ බොහෝ විට රාජ්‍ය ආයතන අතර හුවමාරු වන ලිපි බෙදීම, තැපැල් ඡන්දයට අදාළ කටයුතු කළමනාකරණය කර ගැනීමට COVID-19 තත්ත්වය හමුවේ තැපැල් දෙපාර්තමේන්තුවට සිදුවේ.
මැතිවරණ කාල සීමාව තුළ රජයේ මුද්‍රණාලය වෙත සුවිශේෂී කාර්යභාරයක් පැවරෙයි. ඒ ඡන්ද විමසීමට අදාළ නිළ ඡන්ද පත්‍රිකා සහ ඡන්ද දැන්වීම් පත්‍රිකා අනෙකුත් ලිපි ලේඛන ලක්ෂ සංඛ්‍යාවක් මුද්‍රණය කිරීමයි.
ඒ සඳහා අවශ්‍ය කොළ හා තීන්ත වර්ග රජයේ මුද්‍රණාලය කල්තබා සූදානම් කර ගෙන තිබුණ ද දූරස්ථභාවය පවත්වාගෙන මුද්‍රණ කටයුතු සිදු කිරීමේ අභියෝගයට මුහුණ දෙන බව රජයේ මුද්‍රණාලයාධිපතිනී ගංගානි ලියනගේ බීබීසී සිංහල සේවයට කියා සිටියාය.
''වෙන දා අපි එක සෙක්ෂන් එකක තමයි මේ ඔක්කොම කරන්නේ.  දැන් අපිට තියෙන එක ම අභියෝගය තමයි දූරස්ථභාවය පවත්වාගෙන මේ වැඩ කරන එක. එතකොට තව සෙක්ෂන් ටිකක් තෝරාගෙන මේ වැඩ කරගෙන යන්න වෙනවා. CCTV කැමරා ටික සවි කරලා ඒ වැඩ ටික පටන්ගන්නවා,''  යනුවෙන් මුද්‍රණාලයාධිපතිනිය වැඩිදුරත් පැවසුවාය.
2020 පාර්ලිමේන්තු මැතිවරණයට තරග කරන අපේක්ෂකයන් සංඛ්‍යාව වැඩිවීම නිසා මුද්‍රණ කටයුතු සඳහා කොළ අවශ්‍යතාව දෙගුණයකින් වැඩිවී ඇත.
අඟල් 14ක් දිග ඡන්ද පත්‍රිකා මෙවර මුද්‍රණය කෙරෙන්නේ දිස්ත්‍රික්ක දෙකක් සඳහා පමණි. සෙසු මැතිවරණ දිස්ත්‍රික්ක 20 සඳහා මුද්‍රණය කෙරෙන ඡන්ද පත්‍රිකා අඟල් 27ට වඩා දිගු වන බව දැනට ඇස්තමේන්තු කර ඇත.
සෞඛ්‍ය අමාත්‍යංශයේ වසංගත රෝග විද්‍යා අංශය අප්‍රේල් 22 පෙරවරු 10.00ට නිකුත් කළ දෛනික තත්ත්ව වාර්තාවට අනුව ශ්‍රී ලංකාවෙන් වාර්තා වී ඇති, තහවුරු කළ රෝගීන් සංඛ්‍යාව 310කි. කොරෝනා රෝගීන් බවට සැක සහිත තවත් 148 දෙනෙක් රෝහල්ගතව ප්‍රතිකාර ලබති. සුවපත් වූ රෝගීන් සංඛ්‍යාව 104කි. මරණ හතක් වාර්තා වී ඇත.
එමෙන් ම ඇඳිරි නීතිය සම්පූර්ණයෙන් ම ඉවත් කර නැත.
මෙවන් පසුබිමක ජනතාව ඡන්ද පොළ වෙත පැමිණීම අවිනිශ්චිත බව සඳහන් කරමින් මාධ්‍ය වාර්තා පළ වේ.
බාධාවකින් තොරව පැවැත්වෙන මැතිවරණයකදී ඡන්ද දායකයන් තුනෙන් දෙකකට වඩා ඡන්දය ප්‍රකාශ කරන්නේ නම් එය යහපත් තත්ත්වයක් ලෙස මැතිවරණ නිරීක්ෂකයෝ පෙන්වා දෙති. එබැවින් ජූනි 20 වන දා ශ්‍රී ලංකාවේ පාර්ලිමේන්තු මැතිවරණය පැවැත්වෙන්නේ නම් ඡන්ද දායකයන්ට COVID-19 ගැන බියක් හා සැකයක් නොමැති පරිසරයක් රට තුළ නිර්මාණය වී ඇති බවට සෞඛ්‍ය අංශ ලබා දෙන සහතිකය ඉතා වැදගත් බව පෙනෙන්නට තිබේ.
කියවන්න:
</doc>
<doc docid='bbc_sri-lanka-52229589' lang='sin' type='mono' source_url='https://www.bbc.co.uk/sinhala/sri-lanka-52229589' term='COVID'>
කොරෝනා වෛරසය: ශ්‍රී ලංකාවේ රාජ්‍ය ආදායම සීමා වීම නිසා තවදුරටත් ජනතාවට සහන දිය හැකි ද?

COVID-19 වෛරසය පැතිර යාමත් සමග ශ්‍රී ලංකාවේ ආර්ථිකය පෙර නොවූවිරූ ආකාරයේ අභියෝගයන්ට මුහුණ දී තිබේ. ඒ, රජයේ අදායම් සීමා වුව ද සෞඛ්‍ය පහසුකම් සැලසීම හා සහන කටයුතු සඳහා විශාල මුදලක් වැය කිරීමට සිදුව ඇති බැවිනි.
මේ අසීරු අවස්ථාව ජය ගැනීම සඳහා වියදම් සීමා කිරීම ඇතුළු නොයෙකුත් ආර්ථික උපක්‍රම අනුගමනය කරන බව රජය පවසයි. රාජ්‍ය අදායම අඩුවීම තුළ රටේ වියදම COVID-19 තත්ත්වය හමුවේ තවත් ඉහළ යාම නිසා පැවති ආර්ථික අර්බුදය තවත් උග්‍ර වී ඇති බව ආර්ථික විද්‍යාඥයෝ පවසති.
විදේශ විනිමය, සංචාරක කර්මාන්තය, සහ ඇඟලුම් කර්මාන්තය ශ්‍රී ලංකාවට ප්‍රධාන වශයෙන් විදෙස් රටවලින් මුදල් ගලා එන ක්ෂේත්‍ර වේ. එහෙත් COVID-19 ගෝලීය වසංගතයක් ලෙස පැතිර යාමත් සමග එම ප්‍රධාන අදායම් මාර්ග සියල්ල අවහිර වී ඇත.
එමෙන් ම රට තුළ නිෂ්පාදන හා සේවාවන් ක්‍රියාත්මක කිරීම ද ඇණහිට තිබේ. මේ තුළ තේ ඇතුළු සියලු නිෂ්පාදනවල අපේක්ෂිත අපනයන ආදායම ද ශ්‍රී ලංකාවට අහිමි වේ. විශේෂයෙන් ශ්‍රී ලංකාවේ අපනයන භාණ්ඩ සඳහා ඇමරිකාව, යුරෝපය ඇතුළු වෙළඳපොල අහිමිවීම තිබේ. එමෙන්ම නිෂ්පාදන සඳහා අමුද්‍රව්‍ය චීනය ඇතුළු රටවලින් ලබා ගැනීමේ මාර්ග ද දැන් අහිමිවී ඇත.
2020 වසරේ ජනවාරි මාසයේ අපනයන අදායම 2019 ජනවාරි මාසයට සාපේක්ෂව ඩොලර් මිලියන 1005 දක්වා 3.2%කින් පහත වැටුණු බව ශ්‍රී ලංකා මහ බැංකුව අප්‍රියල් 03 වෙනිදා නිකුත් කළ ආර්ථික දර්ශක වාර්තාවේ සඳහන් වේ. එමෙන්ම 2020 වසරේදී ජනවාරි මාසය තුළ ආනයන වියදම පෙර වර්ෂයේ ජනවාරි මාසයට සාපේක්ෂව ඩොලර් මිලියන 1735 දක්වා 4.8%කින් ඉහළ ගොස් තිබේ.
එමෙන් ම ඩොලරය ඉතිහාසයේ පළමු වරට රුපියල් 200.00 සීමාවට පැමිණ ඇති අතර කොටස් වෙළඳපොළ කටයුතු අක්‍රිය වී ඇත.
රටේ ප්‍රධාන අදායම් මාර්ග අහිමි වූ පසුබිමක සෞඛ්‍ය පහසුකම් සැලසීම හා අත්‍යවශ්‍ය සහන කටයුතු අඛණ්ඩව සිදු කරගෙන යාමට සහ මේ වසර තුළ නියමිත ණය ගෙවීමට රජයට සිදුවේ.
ශ්‍රී ලංකා මහ බැංකුවේ සංඛ්‍යාන දෙපාර්තමේන්තුව 2020 පෙබරවාරි මාසයේ නිකුත් කළ වාර්තාවට අනුව ශ්‍රී ලංකාවේ මුළු ණය ප්‍රමාණය රුපියල් ට්‍රිලියන 12.89කි. ඉන් රුපියල් ට්‍රිලියන 6.5ක් දේශීය වශයෙන් ලබා ගෙන ඇති අතර තවත් රුපියල් ට්‍රිලියන 6.39ක් විදේශීය ණය වේ. ඉන් මේ වසර තුළ ගෙවීමට ඇති ණය මුදල ගෙවීමට සහන කාලයක් ලබා ගැනීම ඇතුළු ක්‍රියාමාර්ග මේ දිනවල ගනිමින් සිටින බව ශ්‍රී ලංකා මහ බැංකුව පවසයි.
රජය දේශීය වශයෙන් ණය ලබාගෙන ඇති ප්‍රධාන ආකාර වන්නේ භාණ්ඩාගාර බැඳුම්කර නිකුත් කිරීම හා භාණ්ඩාගාර බිල්පත් නිකුත් කිරීම මගිනි. විදේශීය ණය ලබාගෙන ඇති ප්‍රධාන ආකාර තුනකි.
01. දිවිපාර්ශවික ණය - [තවත් රටකින් ණය ගැනීම ]
02. බහු පාර්ශවීය ණය - [ආසියානු සංවර්ධන බැංකුව හා ලෝක බැංකුවෙන් ණය ගැනීම]
03. වාණිජ ණය - [තරගකාරී පොළී අනුපාතයට විවෘත වෙළඳ පොළෙන් ණය ගැනීම]
නව රෝගීන් හඳුනා ගැනීම සඳහා පරීක්ෂණ වැඩි කිරීම, තහවුරු වූ රෝගීන්ට ප්‍රතිකාර සඳහා රෝහල් පහසුකම් වැඩි කිරීම, සෞඛ්‍ය කාර්ය මණ්ඩල සඳහා ආරක්‍ෂිත උපකරණ මිලදීගැනීම හා නිරෝධායන මධ්‍යස්ථාන පවත්වාගෙන යාම සඳහා අතිරේක වියදමක් දැරීමට රජයට සිදුව ඇත.
මීට අමතරව, රජයේ සේවකයන්ට හා විශ්‍රාමිකයන්ට වැටුප් ගෙවීමට අමතරව විපතටපත් ජනතාවට රුපියල් 5000.00 බැගින් මුදල් ලබා දීමට රජය ක්‍රියාකාර ඇති බව අග්‍රාමාත්‍ය මහින්ද රාජපක්ෂ අප්‍රියල් 07 වෙනිදා ප්‍රකාශ කළේය. ඒ අනුව පහත දැක්වෙන පිරිස එම මුදල් ලබා ගැනීමට හිමිකම් කියයි.
01. වැඩිහිටියන් හාර ලක්ෂ හතලිස් දෙදහසක්
02. ආබාධිත දීමනාව ලබන විසි දෙදෙහසට අමතරව තවත් තිස් අටදහසක්
03. ගොවියන් එක් ලක්ෂ හැට පන්දහසක්
04. ධීවරයන් හැර දහස් හයසීයක්
06. වකුගඩු රෝගීන් විසිපන් දහසකට හා පොරොතු ලේඛනයේ සිටි දහතුන් දහස් අටසිය පනහක්
මීට අමතරව බැංකු හා මූල්‍ය ආයතන හරහා ජනතාවට ණය සහන ලබා දී ඇති අතර එම තත්ත්වය මත රටේ බැංකු පද්ධතිය කඩාවැටීම වැළක්වීම සඳහා ශ්‍රී ලංකා මහ බැංකුව, බැංකු වෙත රුපියල් බිලියන 240ක මුදලක් නිකුත් කිරීමට පියවර ගන්නා ලදී.
පාර්ලිමේන්තුව විසුරුවා හැරීමට පෙර, ණය සීමාව වැඩිකර ගැනීමට විපක්ෂය සහාය නොදුන් බැවින් පවතින ණය සීමාව තුළ ආණ්ඩුක්‍රම ව්‍යවස්ථාවෙන් ජනාධිපතිවරයාට පැවරී ඇති බලය අනුව ඒකාබද්ධ අරමුදලෙන් මුදල් වියදම් කරන බව රජයේ සම කැබිනට් ප්‍රකාශක, ආචාර්ය බන්දුල ගුණවර්ධන බීබීසී සිංහල සේවයයට කියා සිටියේය.
''කොච්චර අපහසුතා තිබුණත් ආණ්ඩුව ජනතාවට සහන සැලසීම නවත්වන්නේ නෑ. සංවර්ධන වියදම්, යටිතල පහසුකම්, ව්‍යාපෘති, රාජ්‍ය වියදම් විශාල ලෙස කපා හැරලා තියෙනවා. හොරකම්, වංචා, දුෂණ ඔක්කොම නැතිවෙලා තියෙනවා. ඇමති මණ්ඩල නෑ, ඇමති කාර්ය මණ්ඩල නෑ, වාහන සියදහස් ගණනක් නෑ, ප්‍රචාරක වියදම් නෑ, තියෙන මුදල් පිරිමැසුම්දායකව කළමනාකරණය කරලා තියෙනවා.'' යනුවෙන් ආචාර්ය බන්දුල ගුණවර්ධන සඳහන් කළේය.
මේ අතර එක්සත් ජාතික පක්ෂයේ නායක රනිල් වික්‍රමසිංහ අප්‍රියල් 05 වෙනිදා සඳහන් කළේ ආණ්ඩුවට ලැබෙන්නේ සීමා සහිත ආදායම් නිසා කලින් සම්මත කළ අතුරු සම්මත ගිණුම මෙම අර්බුදයට ප්‍රමාණවත් නොවන බැවින් කාලයට ගැලපෙන පරිදි අතුරු සම්මත ගිණුම සංශෝදනය කළ යුතු බවය.
එමෙන්ම ජාත්‍යන්තර මුල්‍ය අරමුදල සිය සැළසුම් අප්‍රියල් මාසය මැදදී ප්‍රකාශයට පත් කිරීමට නියමිත බැවින් එහිදී "අපට උපරිම සහයෝගයක් ලබාගත හැකි පසුබිමක් අප විසින් සාදා ගත යුතු බව" ද ඔහු කියා සිටියේය.
කොරෝනාවෛරසය සම්බන්ධන්යෙන් රට මුහුණ දී ඇති තත්ත්වය සලකා බලා පාර්ලිමේන්තුව යළි රැස් කරන මෙන් විපක්ෂය නියෝජනය කරන ඇතැම් කණ්ඩායම්වලින් ඉල්ලීම් ද ඉදිරිපත් වී තිබේ.
රටේ සෞඛ්‍ය ප්‍රශ්නයක් මෙන් ම ආර්ථික ප්‍රශ්නයක් මතුව ඇති මොහොතක රජයට මේ කරගෙන යන ක්‍රියා නතර කළ නොහැකි බවත්, එසේ වුවහොත් රට අගාධයෙන් තවත් පහළට වැටෙන බවත් ශ්‍රී ලංකා ප්‍රතිපත්ති අධ්‍යන ආයතනයේ ආර්ථික විද්‍යාඥ, ආචාර්ය බිලේෂා වීරරත්න බීබීසී. සිංහල සේවයට කියා සිටියාය.
ආර්ථිකයේ සියලු අංශ එකවර නගා සිටුවිය නොහැකි මුත් ඉක්මනින් ප්‍රතිලාභ ලැබෙන ක්ෂේත්‍ර හඳුනාගෙන රජය ඊට කඩිනම් සහන ලබා දීම වඩාත් යෝග්‍ය බව ඇය පෙන්වා දෙන්නීය.
''සෞඛ්‍ය ප්‍රශ්නය ඉවර වෙන්න කලින් කරන්න පුළුවන් එක දෙයක් තමයි ආහාර සැපයුම් ජාලයේ තියෙන අවහිරතා ඉවත් කිරීම. අද ගොවියා අස්වනු නෙලලා සැපයුම තියෙනවා. පාරිභෝගිකයෝ ආහාර ගන්න බලා ඉන්නවා කියන්නේ ඉල්ලුමත් තියෙනවා. නමුත් පාරිභෝගිකයා හා නිෂ්පාදකයා සම්බන්ධ කරන වෙළඳපොළ ඇඳිරි නීතිය නිසා අකර්මණ්‍ය වෙලා. අද බොහෝ දෙනා අතේ ජංගම දුරකතන තියෙනවා. අපිට පුළුවන් නම් අන්තර්ජාල වෙළඳාම ඔස්සේ  'E- Commerce' පැත්තට යන්න මේ වගේ තත්ත්වයකදී ගොවියා හෝ ඒ හා බැඳුණු අවිධිමත් රැකියාවල නිරත බොහෝ දෙනා අසරණ වෙන්නේ නෑ,'' යනුවෙන් ආචාර්ය බිලේෂා වීරරත්න කියා සිටියාය.
මීට අමතරව අත් වැසුම් නිෂ්පාදනය, සෞඛ්‍ය අවශ්‍යතා සඳහා ඇඳන් සෑදීම වැනි මේ දිනවල නිෂ්පාදන සඳහා පෙළඹවීමක් ඇති කරන කර්මාන්ත සඳහා දිරි ගැන්වීම, විදේශීය රටවල සිටින ශ්‍රී ලාංකිකයන් සතු මුදල් ශ්‍රී ලංකාවට රැගෙන ඒමට දිරි ගැන්වීම ආදිය ඉතා යෝග්‍ය බව ඇය වැඩිදුරත් පැවසීය.
මේ අතර ශ්‍රී ලංකා මහ බැංකුවේ ජ්‍යෙෂ්ඨ නියෝජ්‍ය අධිපති ආචාර්ය පී. නන්දලාල් වීරසිංහ අප්‍රියල් 08 වෙනිදා පැවති රූපවාහිනී සාකච්ඡාවකදී සඳහන් කළේ විදෙස්ගත ශ්‍රී ලාංකිකයන් සතු මුදල් ඉදිරි මාස තුන තුළ ශ්‍රී ලංකාවට ගෙන එන්නේ නම් ඔවුන්ට විශේෂ සහන ලබා දී දිරි ගැන්වීමට ක්‍රියා කරන බවය.
එමෙන් ම මෙවන් අවස්ථාවකදී ණය ගෙවීමට සඳහා ශ්‍රී ලංකා මහ බැංකුව සතුව බිලියන 7.2ක විදේශ සංචිත තිබෙන අතර, ණය ගෙවීමට සහනදායී කාලයන් ලබා ගැනීම වැනි පියවර රැසක් ගන්නා බව ද ඔහු එහිදී කියා සිටියේය.
කොරෝනා තත්ත්වය නිසා වැඩි බලපෑමක් එල්ල වන්නේ ශ්‍රී ලංකාවේ අපනයන අදායමට බව ශ්‍රී ලංකා මහ බැංකුවේ හිටපු නියෝජ්‍ය අධිපතිවරයෙකු වන ඩබ්ලිව්.ඒ. විජේවර්ධන බීබීසී සිංහල සේවයයට පැවසුවේය.
''කොරෝනාවලට කලින් ඉදල ම අපේ රාජ්‍ය අදායම බිඳවැටිලා තිබුණේ. රජය විශාල බදු සහන ඉදිරිපත් කළ නිසා 2020 ලැබිය යුතු බදු බොහොමයක් නොලැබී යන්න තිබුණේ. කොරෝනා නිසා තව උග්‍ර වීමක් වෙලා තියෙන්නේ. දැන් අපිට වෙළඳපොළත් නෑ, අමුද්‍රව්‍ය ගන්නත් නෑ. සැපයුම් දාමය බිඳවැටිලා. 2020 භාණ්ඩ හා අපනයන සේවා අදායම ඇමරිකානු ඩොලර් බිලියන 17 ඉඳලා 10 වෙනකන් අඩු කරලා තියෙන්නේ. දෙවෙනි එක තමයි ශ්‍රී ලාංකික ශ්‍රමිකයන්ගෙන් ලැබෙන විදේශ විනිමය අහිමි වීම,'' යනුවෙන් සඳහන් කළ ඔහු වැඩිදුරටත් කියා සිටියේ රුපියල අවප්‍රමාණය වීමේ බලය දවසින් දවස වැඩි වන බවය.
</doc>
<doc docid='bbc_sri-lanka-51944141' lang='sin' type='mono' source_url='https://www.bbc.co.uk/sinhala/sri-lanka-51944141' term='COVID'>
කොරෝනා වෛරසය: පුත්තලමට සහ කොච්චිකඩේට පොලිස් ඇඳිරි නීතිය: නාත්තන්ඩියේ 65කට අධිකරණ නියෝගයක්

නව කොරෝනාවෛරසය [COVID -19] ශ්‍රී ලංකාව තුළ පැතිරීම පාලනය කිරීමේ පියවරක් ලෙස පුත්තලමට සහ මීගමුව පොලිස් කොට්ඨාසයේ කොච්චිකඩේ පොලිස් බල ප්‍රදේශයට බදාදා (මාර්තු 18) පස්වරු 4.30 සිට පොලිස් ඇඳිරි නීතිය පනවා තිබේ.
පොලිස් මූලස්ථානය සදහන් කළේ, පුත්තලම පොලිස් කොට්ඨාසයට අයත් පුත්තලම, ආණමඩුව, කල්පිටිය, කරුවලගස්වැව, මුන්දලම, නවගත්තේගම, පල්ලම, වනාතවිල්ලුව, උඩප්පුව, නොරච්චෝලේ සහ සාලියවැව යන පොලිස් බල ප්‍රදේශවලටත් හලාවත පොලිස් කොට්ඨාසයේ හලාවත, දන්කොටුව, කොස්වත්ත, මාදම්පේ, මාරවිල, වෙන්නප්පුව හා ආරච්චිකට්ටුව පොලිස් බල ප්‍රදේශවලටත්, මීගමුව පොලිස් කොට්ඨාසයේ කොච්චිකඩේ පොලිස් බල ප්‍රදේශයටත් පොලිස් ඇඳිරි නීතිය නැවත දැනුම් දෙන තුරු ක්‍රියාත්මක වන බවය.
මෙම ඇඳිරි නීතිය බල පැවැත්වෙන කාල සීමාව තුළ පාර්ලිමේන්තු මැතිවරණයේ නාම යෝජනා භාර දීමේ කටයුතු සිදු කිරීමට බාධාවක් නොමැත.
එමෙන් ම ඇඳිරි නීතිය බල පැවැත්වෙන ප්‍රදේශ හරහා ගමන් ගන්නා පොදු ප්‍රවාහන සේවා සහ අත්‍යවශ්‍ය සේවා කටයුතු සිදු කිරීමට හැකි බව පොලිස් මූලස්ථානය නිවේදනය කර තිබේ.
මේ අතර, නාත්තන්ඩිය සෞඛ්‍ය වෛද්‍ය නිලධාරී කොට්ඨාසය තුළ ජීවත්වන, ඉතාලියේ සිට පැමිණි පුද්ගලයන් 65 දෙනෙකුට මාරවිල මහේස්ත්‍රාත් අධිකරණයෙන් අවවාදාත්මක නොතීසි නිකුත්කර තිබේ.
එම නියෝගය නිකුත් කර තිබෙන්නේ නාත්තන්ඩිය සෞඛ්‍ය වෛද්‍ය නිලධාරී උපුල් ජයතිලක අධිකරණයට කළ කරුණු දැක්වීමක් අනුවය.
ඉතාලියේ සිට පැමිණි පුද්ගලයන්ට තම නිවෙස් තුළ සිට දින 14ක් ස්වයං නිරෝධයනයක නිරත වන ලෙස සෞඛ්‍ය අමාත්‍යාංශය උපදෙස් දී තිබිණි.
ඒ පිළිබඳව උපදෙස් ලබා දීමට හා අධීක්ෂණ කටයුතුවල නිරත වූ "මහජන සෞඛ්‍ය පරීක්ෂකවරුන් ඇතුළු සමහර නිලධාරීන් ඇතැම් පුද්ගලයන්ගේ සමච්චලයට ලක්ව ඇති" බවටත් "ඇතැමුන් උපදෙස් පිළි නොපිළිපදින" බවටත් නාත්තන්ඩිය සෞඛ්‍ය වෛද්‍ය නිලධාරීවරයා, මාරවිල මහේස්ත්‍රාත්වරයාට කරුණු දක්වා මෙම නියෝගය ලබා ගෙන තිබේ.
අදාළ අධිකරණ නියෝගයට අනුව අවවාදාත්මක නොතීසි ලද 65 දෙනා සෞඛ්‍ය නිලධාරීන්ගේ උපදෙස් මත සිය නිවෙස් තුළ ම රැදෙමින් නිරෝධායනයට ලක් විය යුතුය.
අත්‍යවශ්‍ය මානුෂීය හේතුවක් මත හැර වෙනත් කිසිදු හේතුවක් සඳහා සෞඛ්‍ය නිලධාරීන්ගේ අවසරයකින් තොරව දින 14ක කාලයක් ඔවුන්ට නිවෙස්වලින් බැහැරවිය නොහැකිය.
නව කොරෝනාවෛරස් ආසාදනය [COVID -19] ශ්‍රී ලංකාව තුළ පැතිරීම පාලනයට ප්‍රධාන අභියෝගයක් වී ඇත්තේ, මාර්තු 01 සිට 09 දක්වා කාලය තුළ නිරෝධායනයට ලක් නොවී 2000ක් පමණ පිරිසක් රට තුළට ඇතුළු වීම බව සෞඛ්‍ය අංශ හඳුනාගෙන තිබේ.
පොලිසිය හා බුද්ධි අංශවල නිලධාරීන්ගේ ද සහය ඇතිව, ඔවුන් නිවෙස් තුළ ම ස්වයං නිරෝධායනයට පියවර ගත්ත ද ඇතැමුන් එම උපදෙස් පිළි නොපදින බව කොරෝනා මර්දනය සඳහා වන ජාතික මධ්‍යස්ථානයේ ප්‍රධානී, යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේය.
කොරෝනාවෛරසය ආසාදිතයන් වැඩි වශයෙන් වාර්තා වී ඇති රටවල සිට මාර්තු 01 සිට 09 දක්වා ශ්‍රී ලංකාවට පැමිණි, නිරෝධායනයට ලක් නොවූ පුද්ගලයින් සංඛ්‍යාව 1500-2000 ත් අතර වේ.
ඉන් 800ක් පමණ සිටින්නේ පුත්තලම දිස්ත්‍රික්කය තුළය. ඉන් බහුතරය ඉතාලියේ සිට පැමිණි අය වන අතර ඔවුන් සෞඛ්‍ය අමාත්‍යංශයේ නිලධාරීන්ගේ උපදෙස් අනුව ක්‍රියා නොකිරීම ගැන කොරෝනාවෛරස් මර්දන කාර්ය සාධක බලකායේ අවධානය යොමුව තිබේ.
''විශේෂයෙන් පුත්තලමේ අයගෙන් ඉල්ලනවා සෞඛ්‍ය අමාත්‍යාංශය දුන් උපදෙස් අනුව ක්‍රියා කරන්න කියලා. එසේ නොකොළොත්, තවදුරටත් ව්‍යාප්ත වෙන්න ගියොත් ඒ ප්‍රදේශ වෙනුවෙන් ගත යුතු ක්‍රියාමාර්ග ගන්න සිද්ධ වෙනවා,'' යනුවෙන් යුද්ධ හමුදාපති ලුතිනන් ජෙනරල් ශවේන්ද්‍ර සිල්වා අඟහරුවාදා [16] පස්වරුවේ පැවති මාධ්‍ය හමුවේදී කියා සිටියේය.
එහිදී අදහස් දැක්වූ සෞඛ්‍ය අමාත්‍ය පවිත්‍රා වන්නිආරච්චි සඳහන් කළේ, විදෙස්ගතව සිට පැමිණි බොහෝ දෙනා විනයක් ඇතිව, සෞඛ්‍ය උපදෙස් අනුව ක්‍රියා කරන බවක් පෙනෙන්නට නැති බවය.
රෝගීන්ගේ විනය ගැන ප්‍රශ්නයක් ඇති අතර විශේෂයෙන් පුත්තලමේ සමහර ප්‍රදේශවල සංචරණය සීමා කරමින්, ඒ ප්‍රදේශවලට ගත යුතු පියවර ගැන කොරෝනා මර්දන කාර්ය සාධක බලකාය සාකච්ඡා කළ බව ද සෞඛ්‍ය අමාත්‍යවරිය අඟහරුවාදා පැවසුවාය.
</doc>
<doc docid='bbc_sri-lanka-52547208' lang='sin' type='mono' source_url='https://www.bbc.co.uk/sinhala/sri-lanka-52547208' term='COVID'>
කොරෝනා වෛරසය ආවේ කොතැනින් ද? චීන - ඇමෙරිකානු වාග් සංග්‍රාමය තවත් උණුසුම් වෙයි

ඇමෙරිකානු රාජ්‍ය ලේකම් මයික් පොම්පෙඕ (Mike Pompeo)"බොරු කියන බවට" චීන රාජ්‍ය මාධ්‍ය මගින් දැඩි දෝෂාරෝපණයක් එල්ල කෙරෙයි.
එම දෝෂාරෝපණය එල්ල කෙරුණේ, කොරෝනාවෛරසය (Covid 19) 'වූහාන්' නගරයේ විද්‍යාගාරයකින් නිකුත් වූ බවට තමාට "සාක්ෂි තොගයක්" ඇති බව ඇමෙරිකානු රාජ්‍ය ලේකම්වරයා විසින් ප්‍රකාශ කරනු ලැබීමෙන් පසුවය.
රාජ්‍ය ලේකම් මයික් පොම්පෙඕ පසුගිය ඉරිදා ඉහත කී ප්‍රකාශය කළත්, ඔහු ඒ සම්බන්ධයෙන් විශේෂ පැහැදිලි කිරීමක් කළේ නැත.
මේ අතර චීනයේ 'ග්ලෝබල් ටෛම්ස්' (Global Times) පුවත්පත සිය සිකුරාදා මුද්‍රණය මගින් කියා සිටියේ, රාජ්‍ය ලේකම් මයික් පොම්පෙඕ "පිරිහුණ" තත්ත්වයක සිටින බවය.
මේ අතර ප්‍රකාශයක් කරන ලෝක සෞඛ්‍ය සංවිධානය (WHO) ඇමෙරිකා එක්සත් ජනපදය කරන ප්‍රකාශ 'අනුමාන මට්ටමේ' ඒවා වන බවත්, එම ප්‍රකාශන තහවුරු කෙරෙන ''සුවිශේෂී සාක්ෂි'' නොවන බවත් කියා  සිටියේය.
චීන රාජ්‍ය මාධ්‍ය පවසන්නේ කුමක්ද?
චීන රාජ්‍ය මාධ්‍ය ජාලයේ කතුවැකි නිතර ම මෙන් ආණ්ඩුවේ මතය නියෝජනය කරන නමුත් ඇමෙරිකානු රාජ්‍ය ලේකම්වරයාගේ අදහස් සම්බන්ධයෙන් මෙතෙක් නිල මට්ටමින් ප්‍රතිචාරයක් පළකොට නොමැත.
මයික් පොම්පියෝ "අතාර්කික සහ අනුචිත න්‍යායන් ඉදිරිපත් කරමින් කරුණු විකෘති කරන" බවක් පසුගිය සඳුදා වාර්තා කළ 'ග්ලෝබල් ටෛම්ස්' (Global Times) පුවත්පත ඊළඟ දිනයේ එනම් අඟහරුවාදාත් ඔහු ඉලක්ක කරගත් ප්‍රහාරය දිගට ම ගෙන ගියේය.
"මුසාවාද වැපිරීම මගින් මයික් පොම්පෙඕ එක ගලකින් කුරුල්ලන් දෙදෙනෙකු මරා ගැනීමේ ප්‍රයත්නයක නිරත වෙමින් සිටිනවා," ග්ලෝබල් ටෛම්ස් ප්‍රකාශ කළේය.
"මයික් පොම්පොඕගේ පළමු බලාපොරොත්තුව නොවැම්බර් මාසයේ ජනාධිපතිවරණයෙන් ඩොනල්ඩ් ට්‍රම්ප් යළිත් බලයට ගෙන එනු ලැබීම ....... දෙවැන්න, ඔහු සමාජවාදයට වෛර කිරීම. ඔහුට චීනයේ නැගීම දරා ගන්න බැහැ."
කොරෝනාවෛරසය ආරම්භයේ දී චීනය කටයුතු කළ ආකාරයේ ගැටළුවක් ඇති බව 'ග්ලෝබල් ටෛම්ස්' කතුවැකිය  පිළිගනියි. එහෙත් ඔවුන් පවසන්නේ "අඩුපාඩු නිවැරැදි කරනු ලැබීම අතින් සමස්ත ක්‍රියාදාමය ඉහළ මට්ටමක පවතින" බවය.
තවදුරටත් අදහස් දක්වන පුවත්පත "වූහාන් හැරුණුවිට වෙනත් ස්ථානවලත් මිනිසුන් 'Covid19' පළමු ආසාදිතයන් අතර සිටි බව  අදහස් කළ හැකි," බවත්  සඳහන් කරයි.
ඇමෙරිකා එක්සත් ජනපදය සහ මයික් පොම්පෙඕ ඉලක්ක කර ගනිමින් ප්‍රහාර එල්ල කරනු ලබන එක ම චීන ප්‍රකාශනය 'ග්ලෝබල් ටෛම්ස්' නොවේ.
ඇමෙරිකානු රාජ්‍ය ලේකම්වරයාගේ ප්‍රකාශන "පදනම් විරහිත" ඒවා යයි 'පීපල්ස් ඩේලි' (People's Daily) පුවත්පත චෝදනා කරන  අතරවාරයේ, චීන CCTV අඩවියක ප්‍රකාශනයක් මගින් කියාසිටියේ,  ඇමෙරිකානු දේශපාලනඥයන් ''දුෂ්ට කුමන්ත්‍රණයක'' නිරත වෙන බවකි.
පොම්පෙඕ කියන්නේ මොනවාද?
පසුගිය ඉරිදා ABC මාධ්‍ය ජාලය සමඟ පැවැත්වූ සාකච්ඡාවකදී අදහස් දැක්වූ මයික් පොම්පෙඕ Covid 19 වෛරසය වූහාන් නගරයේ 'වෛරස් විද්‍යා ඇකඩමියෙන් පිට වූ බවට තමාට "අනන්ත සාක්ෂි" පවතින බව සඳහන් කළේය.
"මතක තියාගන්න. ලෝකයට වයිරස් ආසාදනය කිරීම් අතින් චීනයට ලොකු ඉතිහාසයක් තියෙනව. ඒ වගේ ම නියමිත ප්‍රමිතියෙන් තොර විද්‍යාගාර පවත්වා ගෙන යාම අතිනුත් ඔවුන්ට ඉතිහාසයක් තියෙනව," රාජ්‍ය ලේකම්වරයා එම සාකච්ඡාවේදී කියා සිටියේය.
දෙවන වර ජනාධිපතිවරණයට තරග කරන තමා ඉන් පරාජයට පත් කිරීමට බෙයිජිං බලධාරීන් ඔවුන්ට කළ හැකි උපරිමය කරනු ඇතැයි ඇමරිකානු ජනාධිපති ඩොනල්ඩ් ට්‍රම්ප්  පසුගිය දා චෝදනා කළේය.
ඔහු එම ප්‍රකාශය කළේ කොරෝනා වෛරස් වසංගතය මධ්‍යයයේ චීන පාලනයට එරෙහි සිය විවේචන තවත් ඉදිරියට ගෙනයමිනි.
'රොයිටර්' පුවත් සේවය සමග සාකච්ඡාවකට එක් වූ ජනාධිපති ට්‍රම්ප්, කොරෝනා වෛරසයේ පැතිරීම සම්බන්ධයෙන් චීනය බොහෝ ප්‍රතිවිපාකවලට මුහුණ දී ඇති බවත් සඳහන් කළේය.
චීනය කල් තියා වසංගතය පිළිබඳ ලොව සෙසු රටවල් දැනුවත් කළ යුතුව තිබූ බව ඇමෙරිකානු ජනාධිපතිවරයාගේ අදහස් වෙයි.
මයික් පොම්පෙඕ රාජ්‍ය ලේකම් පදවියට පත්වීමට පෙර ඇමෙරිකානු මධ්‍යම රහස් ඔත්තු අංශයේ (CIA) අධ්‍යක්ෂවරයා විය. Covid 19 වෛරසය මිනිසුන් විසින් කරන ලද නිර්මාණයක් හෝ ජාන නවීකරණමය නිර්මාණයක් යයි තමා නොසිතන බවත් ඔහු පවසයි.
'වුහාන්' විද්‍යාගාරය වවුලන්ගේ සිරුරෙහි කොරෝනාවෛරස් පිළිබඳව පර්යේෂණ සිදු කරන ලද බවක් දැනගන්නට ඇත.
එම විද්‍යාගාරයේ සිටි තැනැත්තියක් හෝ ඇයගේ පෙම්වතා මගින් මෙවැනි වෛරසයක් ඉන් පිටතට ගමන් කිරීමට ඉඩ විවර විය හැකි මට්ටමින් එහි "ආරක්ෂක වැඩ පිළිවෙළේ හිදැසක්" පැවතුණා නොවිය හැකිදැයි පසුගිය ජනවාරි මාසයේ ජනාධිපති ඩොනල්ඩ් ට්‍රම්ප්ගෙන් විමසනු ලැබිණි.
එහෙත් ජනාධිපති ට්‍රම්ප් එම න්‍යාය තහවුරු කළේ නැත.
"අපි මේ කතන්දරය ගැන තව තවත් තොරතුරු වලට සවන් දෙමින් සිටිනවා."
මේ අතර පසුගිය සතියේ ඇමෙරිකානු ජනාධිපතිවරයා වෙත මෙවැනි ප්‍රශ්නයක් යොමුකරනු ලැබිණි.
"වෛරසය වුහාන් විද්‍යාගාරයෙන් පිට වූ බව ඔප්පු කළ හැකි,ඉතා ඉහළ මට්ටමින් විශ්වාසය තැබිය හැකි සාක්ෂි ඔබ දැක තිබේ ද?''
"ඔව්! මම දැක තිබෙනවා," යන්න ජනාධිපතිවරයාගේ පිළිතුර විය.
එක්සත් ජනපද නිලධාරීන් 2018 ජනවාරි මාසයේ 'වුහාන්' විද්‍යාගාරය අධීක්ෂණය කළ බවත්, එම විද්‍යාඥයන් එහි ආරක්‍ෂාව සම්බන්ධයෙන් මැසිවිලි පළ කරන ලද බවත් 'වොෂිංටන් පෝස්ට්' (Washington Post) පුවත්පත පසුගිය මාසයේ වාර්තා කළේය.
කොරෝනාවෛරසයේ ආරම්භය පිළිබඳව ඇමෙරිකා එක්සත් ජනපදයෙන් තමන්ට "සුවිශේෂී තොරතුරු ඇතුළත් සාක්ෂි" ලැබී නොමැති බව ලෝක සෞඛ්‍යය සංවිධානයේ හදිසි ආපදා අංශයේ අධ්‍යක්ෂ මයිකල් රයන් (Michael Ryan) පසුගිය සඳුදා ප්‍රකාශ කළේය.
"අපට පෙනී යන ආකාරයට,මේ කාරණය සම්බන්ධයෙන් තවමත් පවතින්නේ අනුමාන සහගත තත්වයක්," මයිකල් රයන් පවසයි.
Covid 19 වෛරසය "මිනිසුන්ගේ නිර්මාණයක් හෝ ජාන නවීකරණයක් නොවන්නේය" යන අදහස සමඟ තමන් එකඟ වෙන බව ඇමෙරිකානු බුද්ධි අංශ පසුගිය සතියේ ප්‍රකාශ කර තිබිණි.
එහෙත් මෙම වෛරසය ආසාදිත සතුන්ගෙන් බෝවීද? එසේත් නැත්නම්, වුහාන් නගරයේ විද්‍යාගාරයක සිදු වූ හදිසි අනතුරක ප්‍රතිවිපාකයක්ද? යන්න ගැන තමන් විපරමින් සිටින බවත් ඇමෙරිකානු බුද්ධි අංශ පවසයි.
වෛරසයේ ආරම්භය සත්ව මස් වෙළෙඳපොළක් වූ බව බොහෝ කරුණුවලින් පෙනී යන බව ඕස්ට්‍රේලියානු අගමැති ස්කොට් මොරිසන් (Scott Morrison) අඟහරුවාදා ප්‍රකාශ කළේය.
කෙසේ වුව ද, වෛරසය විද්‍යාගාරයකින් ආරම්භ වූ බව පැවසෙන න්‍යායත් තමා බැහැර නොකරන බවත් අගමැති ස්කොට් මොරිසන් පවසයි.
"අපට සැබැවින්ම වැදගත් වන්නේ මේ වෛරසයේ ආරම්භය පිළිබඳව විනිවිද පෙනෙන සුළු විධිමත්, ස්වාධීන අධීක්ෂණයක්, එහෙම කළොත්, අපට එමගින් පාඩම් ඉගෙන ගන්න පුළුවන්," ඕස්ට්‍රේලියානු අගමැතිවරයා පෙන්වා දෙයි.
'Covid 19' විද්‍යාගාරයකින් එළියට පැමිණි වෛරසයක් යයි තහවුරු කෙරෙන "සාක්ෂි නොමැති" බව, බටහිර "ඔත්තු අංශයන්හි ආරංචි මාර්ග" මේ අතර, ප්‍රවෘත්ති වැඩ සටහන් කීපයකට ප්‍රකාශ කර තිබිණි.
කියවන්න:
</doc>
<doc docid='bbc_world-52393373' lang='sin' type='mono' source_url='https://www.bbc.co.uk/sinhala/world-52393373' term='COVID'>
'කොරෝනා වසංගතයෙන් පසු මහා සාගතයක්' - එ.ජා. සංවිධානයෙන් අනතුරු ඇඟවීමක්

කිතුනුවන්ගේ ධර්ම ග්‍රන්ථය වන 'බයිබලයේ සඳහන් මට්ටමේ මහා සාගතවලට' මුහුණ දීමට සමස්ත ලෝකයට ම සිදුවිය හැකි තත්ත්වයක් උද්ගත වීමට කොරෝනා (Covid 19) වෛරස් වසංගතය හේතු විය හැකි බවට එක්සත් ජාතීන්ගේ සංවිධානය අනතුරු අඟවයි.
එවැනි විනාශයකින් වැළකීමට වහා ම කඩිනම් ක්‍රියාමාර්ග ගත යුතුව ඇතැයි ලෝක ආහාර වැඩසටහනේ (WFP) ප්‍රධානී ඩේවිඩ් බිස්ලි (David Beasley) කියා සිටියි.
එසේ ම මුහුණ දීමට සිදුවිය හැකි සාගතයකින් කුසගින්නට ගොදුරු වන ජන සංඛ්‍යාව මිලියන 135ත් 250 ත් අතර වනු ඇතැයි ද ඇස්තමේන්තු කරනු ලැබ ඇත.
ලෝක ආහාර වැඩසටහන (WFP) ප්‍රකාශ කරන පරිදි, එහි දරුණු ම අනතුර එල්ල වන්නේ යුද ගැටුම්, ආර්ථික අර්බුද සහ දේශගුණ විපර්යාශයන් තදින් ම බලපාන රටවල් දහයකටය.
ආහාර ආර්බුද පිළිබඳ ගෝලීය වාර්තාවේ සිව් වන වාර්ෂික ප්‍රකාශනය මගින් ඉස්මතු කර දක්වා ඇති එම රටවල් දහය වන්නේ, යේමනය, කොංගෝ ප්‍රජාතන්ත්‍රවාදී ජනරජය, ඇෆ්ඝනිස්තානය, වෙනිසුලාව, ඉතියෝපියාව, දකුණු සුඩානය, සුඩානය, සිරියාව, නයිජීරියාව සහ හයිටි යන රාජ්‍යයන්ය.
දකුණු සුඩානයේ සමස්ත ජනගහනයෙන් 61%ක් පසුගිය වසරේ ආහාර අර්බුදයකට මුහුණ දුන් බව ලෝක ආහාර වැඩසටහන (WFP) ඉහත කී වාර්තාව මගින් පෙන්වා දෙයි.
Covid 19 වසංගතය පැතිර යාමට පෙර පවා නැගෙනහිර අප්‍රිකාවේ සහ දකුණු ආසියාවේ ඇතැම් කලාප බරපතළ ආහාර අර්බුදයකට  මුහුණ දී සිටියේය. ඊට හේතු වූයේ නියඟය සහ දශක කීපයක් බල පැවැත්වුණු බෝග විනාශකාරී පළගැටි උවදුරයි.
එක්සත් ජාතීන්ගේ ආරක්ෂක මණ්ඩලය සමග වීඩියෝ තාක්ෂණය ඔස්සේ පැවැත්වුණු සාකච්ඡාවකදී අදහස් දැක්වූ ලෝක ආහාර වැඩසටහනේ ප්‍රධානී ඩේවිඩ් බිස්ලි (David Beasley), මෙම උවදුරේදී ''ලෝකය ඉතා බුද්ධිමත්ව එසේ ම කඩිනමින් පියවර ගත යුතුව ඇතැයි,'' කියා සිටියේය.
"තවත් මාස කීපයකදී අපට 'බයිබලයේ සඳහන් මට්ටමේ 'මහා සාගත  කීපයකට' මුහුණ දීමට සිදුවීමේ අනතුරක් පවතිනවා. නමුත් ප්‍රශ්නය වී තිබෙන්නේ අපේ පැත්තෙන් ඊට මුහුණ දීමට තවමත් සූදානමක් නැතිකම," ඔහු පෙන්වා දුන්නේය.
එල්ල වෙමින් පවතින දැවැන්ත අභියෝගය හමුවේ අවශ්‍ය ක්‍රියාමාර්ග ගන්නා ලෙස ඉල්ලා සිටි ලෝක ආහාර ව්‍යාපෘතියේ ප්‍රධානියා, තවදුරටත් මෙසේ කියා සිටියේය.
"අපේ විශේෂඥතා ඥානය සහ හවුල් සහභාගිත්වය, Covid-19 වසංගතය මානවීය සහ ආහාර අතින් අතිවිනාශකාරී අර්බුදයක් බවට පත් නොවීම නිශ්චිත කර ගැනීම උදෙසා අත්‍යවශ්‍ය ව්‍යාපෘති සහ කණ්ඩායම් ඒකාබද්ධ කිරීමට උපයෝගී කර ගත හැකිය යන විශ්වාසය මට තියෙනව."
''කොරෝනා වසංගතයේ අතිබිහිසුණු ආර්ථික ප්‍රතිවිපාක දැනටමත් අසීරු අඩියක ජීවිත ගැට ගසා ගනිමින් සිටින දශ ලක්ෂ සංඛ්‍යාත ජනතාවන්ට බලපානු ඇතැයි,'' ලෝක ආහාර වැඩසටහනේ ජ්‍යෙෂ්ඨ ආර්ථික විද්‍යාඥ අරිෆ් හුසේන් (Arif Husain) පවසයි.
එල්ල වෙමින් පවතින අභියෝගය සම්බන්ධයෙන් ප්‍රකාශයක් මගින් කැරුණු පැහැදිලි කරන ජ්‍යෙෂ්ඨ ආර්ථික විද්‍යාඥ අරිෆ් හුසේන් වැඩිදුරටත් මෙසේ   කියා සිටියි.
"කුලී පදනමින් වැටුපක් උපාය ගතහොත් පමණක් ආහාර වේලක් ලබන දශලක්ෂ සංඛ්‍යාත ජනකායකට ඉහත කී තත්වය දරුණු ප්‍රහාරයක් වෙනවා."
"නගර සහ රටවල් සහමුලින් ම වසා තැබීම සහ  ලෝක ආර්ථික අවපාතය හමුවේ මහජන ඉතිරි කිරීම් කීප ගුණයකින්  ක්‍ෂය වෙලා. Covid-19 වගේ වසංගතයකින් එම ජනතාව අසීරුභාවයේ තවත් පතුලට ම ඇද වැටෙනවා. මේ ලෝක ව්‍යසනය අවම කර ගැනීමට දැන් අපි සාමූහිකව කටයුතු කළ යුතු වෙනවා," ආර්ථික විද්‍යාඥ අරිෆ් හුසේන් පවසයි.
යුද්ධයෙන් බැටකන රටක් වන යේමනයේ 'හූති' ගරිල්ලන්ගේ පාලනය පවතින කලාපයට සපයනු ලබන ආහාර අඩකින් කපා හැරීමට පියවර ගන්නා බව මේ මාසය මුලදී ලෝක ආහාර වැඩසටහන ප්‍රකාශයට පත් කළේය.
එවැනි පියවරක් ගැනීමට හේතුව එම සංවිධානය අරමුදල් ප්‍රශ්නයකට මුහුණදී සිටීමය.
'හූති' ගරිල්ලන් ආධාර සැපයුම්වලට බාධා කරන හෙයින් ඇතැම් රටවල් සහ සංවිධාන ඔවුන් විසින් සපයනු ලබන ආධාර නතර කරන ලද බව ලෝක ආහාර ව්‍යාපෘතිය පවසයි.
ලෝක ආහාර වැඩසටහන එක මාසයකට යේමනයේ එක්කෝටි විසි ලක්ෂයකට අධික ජනකායකට ආහාර සපයයි. එයින් 80%ක් ම හූති ගරිල්ලන්ගේ  පාලනය සහිත කලාපවලට අයත්වූවෝ වෙති.
යේමනය මේ මාසය මුලදී සිය භූමියේ  තහවුරු කරන ලද පළමු කොරෝනා ආසදිතයා වාර්තා කළේය. ඉතා ම දුර්වල සෞඛ්‍ය පහසුකම් සහිත යේමනයෙහි කොරෝනා වසංගතය වේගයෙන් පැතිර යාමේ අනතුරක් ඇතැයි ආධාර සපයන ආයතන අනතුරු අඟවා ඇත.
කොරෝනා වෛරසය ආසදිතව පසුගිය දා සුවය ලද ලෝක ආහාර වැඩසටහනේ ප්‍රධානියා සාකච්ඡාවකදී අදහස් දක්වමින් ''එක්සත් ජාතීන්ගේ සංවිධානය ආහාර සහ තවත් අරමුදල් සම්පාදනය සඳහා පියවර නොගත්තොත්, මිලියන තිහක් හෝ ඇතැම් විට ඊටත් වැඩි ජන සංඛ්‍යාවක් මරණයට පත්වීම මාස කීපයක කාලය පිළිබඳ ප්‍රශ්නයක් පමණක් වනු ඇතැයි,'' පෙන්වා දුන්නේය.
එහෙත් මෙය ආධාර දෙන රටවල් ද Covid-19 අර්බුදය හමුවේ සිය අධික මූල්‍ය වියදම් සමග පොර බදන කාල පරිච්ඡේදයක් වී ඇත.
ඉතා ම අනතුරුදායක අඩියක සිටින ජනතාව අමතක කරන බවක් කිසිවෙකු තමාට ප්‍රකාශ කර නැති බවත් ලෝක ආහාර වැඩසටහනේ ප්‍රධානී ඩේවිඩ් බීස්ලි පවසයි.
එහෙත් එම  ආධාරක රටවල් ද පළමුව ඔවුන්ගේ රට සඳහා ආහාර සුරක්ෂිත කළ යුතුව ඇති බව ඔහු පිළිගනියි.
ඒ අතරවාරයේ ලෝකයේ වෙනත් ස්ථානයක උද්ගත වන ව්‍යාකූලත්වයක් ලෝකය පුරා ව්‍යාප්ත විය හැකි බවත් ඔහු පෙන්වා දෙයි.
"එක ම  ආකාරයෙන් ම නොවේ නම්, තවත් ආකාරයකින් මෙම අර්බුදයේදී වන්දි ගෙවීමට ලෝකයට සිදුවනු ඇත. එම පවතින තත්ත්වය වටහා ගනිමින් බිය නොවී එකමුතුව ක්‍රියාත්මක වීමයි වැදගත්," එය ඩේවිඩ් බීස්ලිගේ අනතුරු ඇඟවීම සහ උපදේශයයි.
</doc>
<doc docid='bbc_world-52182821' lang='sin' type='mono' source_url='https://www.bbc.co.uk/sinhala/world-52182821' term='COVID'>
කොරෝනා වෛරසය: 'ලොක්කන්ට පාඩමක්' - පුංචි දූපත් කොවිඩ්-19 ට වැට බඳින හැටි

අදින් මාස තුනකට ආසන්න කාලයකට පෙර දවසක එනම්, පසුගිය ජනවාරි මස 12 වන දා වන විට කොරෝනාවෛරසය (Covid-19 ) චීනයට පමණක් සීමා විය. වෛරසය මුලින් ම ආරම්භ වූ එරටින් පිටත එක ම ආසාදිතයෙකු හෝ  එතෙක් වාර්තා නොවිණි.
එහෙත් පසු දින, එනම් ජනවාරි 13 වන දා කොරෝනාවෛරසය ගෝලීය ප්‍රශ්නයක් බවට පත්විය.
තායිලන්තයෙන් එක් රෝගියෙකු වාර්තා වූ අතර අනතුරුව ජපානයෙන් සහ දකුණු කොරියාවෙන් ද කොරෝනාවෛරස් ආසාදිත පුද්ගලයන් හමු වන්නට විය. ඉතා ඉක්මනින් ඇමෙරිකා එක්සත් ජනපදයත් වෛරසයට ගොදුරු විය.
පළමුව කුරගාමින් පැමිණි වෛරසය අද පාලනය කර ගැනීමට අපහසු දුෂ්කර ප්‍රවාහයක් බවට හැරී ඇත.
අද මේ මොහොත වන විට ලෝකය පුරා කොරෝනාවෛරසය (Covid-19 ) ආසාදිත ජන සංඛ්‍යාව දශ ලක්ෂය ඉක්මවා අවසන්ය.
වෛරසය නේපාලයේ පටන් නිකරාගුවා තෙක් ලෝකය ආක්‍රමණය කරනු ලැබ අවසන්ය. මරණ සංඛ්‍යාව දිනෙන් දින වැඩිවෙමින් පවතී. රෝහල් වාට්ටු කොවිඩ්-19 රෝගීන්ගෙන් පිරී ඉතිරී යමින් දරා ගත නොහැකි මට්ටමකට ළඟා වී ඇත.
ලෝක සිතියමෙන් වැඩි කොටසක එවැනි චිත්‍රයක් දක්නට ලැබෙද්දී, වෛරසය පහර නොදුන්  යම්කිසි තැනක් අපට මේ මිහිතලයෙන්  සොයාගත හැකි ද?
පිළිතුර ඔබ පුදුමයට පත් කරනු ලැබීමට හේතුවිය හැකිය. එය කුමක් ද?
"ඔව් !"
එක්සත් ජාතීන්ගේ සංවිධානයේ සාමාජික රාජ්‍යයන්ගේ සංඛ්‍යාව 193 කි.
'ජෝන්ස් හොප්කින්' සරසවියේ  දත්ත භාවිතා කරමින් සකස් කරන ලද බීබීසී ප්‍රකාශනයකට අනුව, මෙයින් දින කීපයකට පෙර, එනම් අප්‍රේල් 02 වෙනිදා වනවිට ලොව රටවල් 18 කින් එකදු කොරෝනාවෛරස් ආසාදිතයකුවත් වාර්තා වී නැත.
එම රටවල් 18:
කොමොරෝස් (Comoros), කිරිබති (Kiribati), ලෙසෝතෝ ( Lesotho), මාර්ෂල් දූපත්(Marshall Islands), මයික්‍රොනොසියා (Micronesia), නාවුරු (Nauru), උතුරු කොරියාව (North Korea), පලාවු (Palau), සමෝආ( Samoa), සාඕ ටොම් සහ ප්‍රින්සිපේ ( Sao Tome and Principe), සොලමන් දූපත් (Solomon Islands), දකුණු සූඩානය (South Sudan), තජිකිස්ථානය(Tajikistan), ටොන්ගා (Tonga), ටුවාලු (Tuvalu), වනුටු (Vanuatu), යේමනය (Yemen), තුර්ක්මේනිස්ථානය(Turkmenistan),
මෙහිදී සැලකිල්ලට ගත යුතුව ඇති එක්‌ වැදගත් කරුණකි. එනම්, ඇතැම්විට වාර්තා නොකෙරුණ ආසාදනයවීම් තිබිය හැකි බවට විශේෂඥයන් එකඟවීමය.
උදාහරණයක් වශයෙන්, නිල ප්‍රකාශන අනුව  උතුරු කොරියාවේ කොරෝනා ආසදිතයන්ගේ සංඛ්‍යාව බින්දුවකි. යුද්ධයෙන් බෙදීගිය දේශයක් වන යේමනයේ තොරතුරු ද එවැනිය.
කෙසේවුවද, වෛරසය තවමත් සේන්දු නොවූ රටවල් පවතී. එයින් වැඩි කොටසක් 'ආගන්තුකයන්'  වැඩි වශයෙන් පය නොගසන කුඩා දූපත් රාජ්‍යයෝ වෙති.
එක්සත් ජාතීන්ගේ තොරතුරුවලට අනුව, ඉතාම ස්වල්පයක් ආගන්තුකයන් පිය තබන ලෝකයේ ස්ථාන දහයෙන් හතක කිසිවෙකුත්  මේ දක්වා කොරෝනාවෛරස්  උවදුරට ගොදුරු වී නැත.
ඊට එක හේතුවක් වන්නේ ඔවුන්ගේ වෙන් වූ  හුදෙකලා පැවැත්මයි. අද යුගයේ බල පැවැත්වෙන සමාජ දුරස්ථභාවයට අදාළ රෙගුලාසිවලට අනුව දූපත් ජාතීහු සැබෑ ස්වයං හුදෙකලාභාවයක් සහිත සමාජ වෙති.
එහෙත් එවැනි කුඩා රාජ්‍යයක ජනාධිපතිවරයෙක් පවතින තත්ත්වය සම්බන්ධයෙන් සතුටු නොවෙයි. බීබීසියට ප්‍රකාශයක් කළ එම ජනාධිපතිවරයා සඳහන් කළේ Covid-19 දැනටමත් ජාතික හදිසි තත්ත්වයක් ඉස්මතුකර ඇති බවය.
ශාන්තිකර සාගරයේ දූපතක් වන නාවුරු (Nauru) පිහිටා තිබෙන්නේ වෙනත් ඕනෑම ජනාවාසයකින් කිලෝමීටර් 320 ක් ඈතිනි. කිරිබති රාජ්‍යයට අයත් බනබා (Banaba) දූපත ඔවුන්ගේ ළඟම අසල්වැසියා වෙයි. එහෙත් ඔවුන් අතර දුර කිලෝමීටර් දෙසීයකි. නාවුරු (Nauru) දූපත ආසන්නයේ පිහිටි ප්‍රධාන නගරය ඔස්ට්‍රේලියාවේ බ්‍රිස්බේන්(Brisbane) නගරයයි. නාවුරු සහ බ්‍රිස්බේන් අතර දුර කිලෝමීටර් 2,500 කි.
එක්සත් ජාතීන්ගේ සඳහන් කිරීම් අනුව මොනාකෝ' (Monaco) දූපතෙන් අනතුරුව ඊළඟ කුඩාම ජනාවාස භූමිය නාවුරු දූපතය.  එහි ජනගහනය දස දහසකට මඳක් වැඩිය. ටුවාලු (Tuvalu) දූපතෙන් අනතුරුව ඊළඟ කුඩාම ජනගහනය සහිත රට නාවුරු වෙයි.
එපමණක් නොව නාවුරු මිහිමත රාජ්‍යයන් අතරින් අඩුම පිරිසක් සංචාරය කළ භූමියයි. ඉතා මෑතක නිකුත් කරන ලද එක්සත් ජාතීන්ගේ සංඛ්‍යාලේඛනවල සඳහන් නොවුනත්, එක් සංචාරක ආයතනයක් පවසන පරිදි වසරකට නාවුරු කරා පැමිණෙන සංචාරකයන්ගේ සංඛ්‍යාව 160 ක් පමණි.
එහෙත් මෙවැනි දුරස්ථ සමාජයක් තවත් ඈත්විය යුතු නැතැයි කෙනෙකු සිතීමට ඉඩකඩ ඇත. එම දුරස්ථ සමාජය සතුවන්නේ එකම එක රෝහලක් පමණි. ශ්වසන අධාරක (ventilators) එකක්වත් එහි නැත. හෙද හෙදියන්ගේ හිඟයක් පවතී. කිසිදු මට්ටමක අන්තරායක් භාර ගැනීමට  ඔරොත්තු දෙන පරිසරයක්  ඔවුන්ට නොමැත.
කොරෝනා වෛරසය ලෝකය ආක්‍රමණය කරද්දී නාවුරු පාලනය පහත දැක්වෙන ක්‍රියාමාර්ග ගත්තේය.
තමන් විසින් අනුගමනය කරනු ලබන ක්‍රියාමාර්ග නාවුරු ජනාධිපති ලියොනෙල් එයින්ගිමේ (Lionel Aingime) විසින් විග්‍රහ කරනු ලබන්නේ "වැට  බැඳීමේ සහ වැලැක්වීමේ" උපක්‍රමයක් හැටියටය.
"අපි මේ දේවල් දේශසීමාවට සීමා කරනවා" ජනාධිපතිවරයා පවසයි.
"අපි, අපේ දේශසීමා හැටියට සලකන්නේ  අපේ ගුවන් තොටුපොළ. වෙනත් රටවලට යන ගුවන්මගීන්ට මාරුවීමට පහසුකම් සැලසීම (transit facilities) අපේ  එම දේශසීමාවේ එක අංගයක්"
නිරෝධායනයේ තබා සිටින පුද්ගලයන්ගේ රෝග ලක්ෂණ තිබේදැයි දිනපතා පරීක්ෂා කරනු ලැබේ. ඔවුන් අතරින් යම් කිසිවෙකුගේ සිරුරෙහි උණ ගතියක් වේනම් ඔහු/ඇය වහාම වෙනත් ස්ථානයක වෙන්කර තබනු ඇත. ඒ අතර ඔහු/ඇය කොරෝනා (Covid-19) පරීක්ෂණයට භාජනය කෙරෙයි. එවැනි අවස්ථාවන්හි  යොදාගන්නා ලද පරීක්ෂණ කට්ටල ඔස්ට්‍රේලියාවට යවන අතර, මේ දක්වා ප්‍රතිඵල ලෙස ලැබී ඇත්තේ ඔවුන් කිසිවෙකුට වෛරසය ආසාදනය වී නොමැති බවය.
අර්බුදයක් මැද ජීවත්වෙන නමුත් නාවුරුවාසී සාමාන්‍ය ජනතාව "සංසුන් සහ සාමූහික" දිවියක් ගෙවන බව ජනාධිපතිවරයා සඳහන් කළේය.
විශේෂයෙන්ම  තම රට පූර්ණ සම්බන්ධතා පවත්වන ඔස්ට්‍රේලියාව සහ තායිවානය ඇතුළු  රටවල් තමන්ට දෙන සහයෝගය සම්බන්ධයෙන් නාවුරු ජනාධිපතිවරයා සිය කෘතඥතාව පළ කරයි.
එපමණක් නොව, තමා අදහන ආගමත් ඔහුගේ කෘතඥතාවයට ලක්වෙයි.
ජනාධිපතිවරයා තම දූපත කොරෝනාවෛරසය කොහෙත්ම නොමැති භූමියක් ලෙස පවත්වා ගැනීමේ ප්‍රයතන්යක නිරතවෙමින් සිටින අතරවාරයේ සෙසු ලෝකය අද එවැනි වාසනාවන්ත තත්ත්වයක නොමැති බව ඔහු වටහාගෙන  ඇත.
"අපි හැම මොහොතකම Covid-19 සිතියම බලනවා. ලෝක සිතියම හරියට සරම්ප වසංගත කාලෙක වගේ රතුපාට වෙලා. හැමතැනම රතුපාට තිත් ගොඩක්" යනුවෙන් ඔහු පවසයි.
"ඉතින් ජාතියක් හැටියට, අපි විශ්වාස කරනවා අපේ යාඥාවන් සෙසු ජාතීන්ට මේ  දුෂ්කර තත්ත්වයෙන්  ගොඩ එන්නට උදව්වක් වේවි කියල"
කොරෝනා වෛරස් උවදුර හමුවේ ජාතික මට්ටමින් හදිසි තත්ත්වයක් ප්‍රකාශයට පත් කරන ලද එකම කුඩා ශාන්තිකර සාගර රාජ්‍යය නාවුරු පමණක් නොවේ.
කිරිබති, ටොන්ගා, වනුටු, සහ තවත් දිවයින් එවැනි පියවර ගනු ලැබ  ඇත.
ශාන්තිකර කලාපයේ 'Niue' හි වෛද්‍ය කොලින් ටුකුයිටොන්ගා (Dr Colin Tukuitonga) පවසන්නේ එවැනි පියවරක් ගැනීම  නිසැකවම නිවැරදි බවය.
"මේ කෲර වයිරස් සතුරා ඈත්කර තැබිය යුතුයි" වෛද්‍යවරයා පෙන්වා දෙයි.
වෛද්‍ය කොලින් ටුකුයිටොන්ගා මහජන සෞඛ්‍යය පිළිබඳ විශේෂඥවරයකු වන අතර, ලෝක සෞඛ්‍ය සංවිධානයේ කොමසාරිස්වරයකු ලෙසත් කටයුතු කර ඇත. ඔහු දැන් නවසීලන්තයේ 'ඕක්ලන්ඩ්' සරසවියේ වෛද්‍ය පීඨයේ සහකාර පීඨාධිපතිවරයෙකි.
"අපි කතාකරන ශාන්තිකර දූපත්වල දියුණු සෞඛ්‍යය වැඩපිළිවෙලක් නැහැ. ඒවා පුංචි රටවල්. දුර්වලයි. බොහෝ දූපත්වල 'වෙන්ටිලේටර්ස්' නැහැ. වැරදිලාවත් වෛරසය ඇතුල් වුනොත් ජනතාව විශාල ගණනින් විනාශ වේවි"
"මේ දූපත්වල දියවැඩියාව, හෘද රෝග සහ  වෙනත් පපුවේ රෝගාබාධ අතින් තියෙන්නේ නරක තත්ත්වයක්. වැඩි දෙනෙක් එවැනි ආබාධවලින් පීඩා විඳිනවා. කොරෝනාවෛරසය අසාදනය වුනොත් එවැනි රෝගීන්ගේ තත්ත්වය තවත් බරපතල වෙනවා"
එවැනි දූපතක වැසියෙක් බරපතල ආබාධයකට ගොදුරු වුනොත්, විදේශයකට යැවීමට සිදුවෙයි. එහෙත් වඩා පහසුවන්නේ එවැනි තත්ත්වයක් මතුවීමට ඉඩ නොදී දේශසීමා වසාදමීමය.
එබැවින් හැකිතාක් කල් කොරෝනාවෛරසය එක වැසියෙකුට හෝ බෝවීමට ඉඩ නොදී පාලනය කර ගැනීම වැදගත් බව වෛද්‍ය කොලින් ටුකුයිටොන්ගා පෙන්වා දෙයි.
"මහා සයුරකින් කොටු වී සිටීම,  කුඩා සංඛ්‍යාවක් වූ එම දූපත්වසීන්ට  සදාකාලික ප්‍රශ්නයක් වී තිබුනත්, අද එය ඔවුන්ට රැකවරණයක් වී ඇතැ"යි වෛද්‍යවරයා කියා සිටියි.
මහ සයුරින් නොව, ගොඩබිම් දේශසීමාවලින් වටවී ඇති කුඩා රාජ්‍යයන් කීපයක් ද තවමත් කොරෝනා වෛරසයෙන් ඈත තත්ත්වයක පවතී.
නැගෙනහිර අප්‍රිකාවේ මිලියන දහ අටක් ජනතාව වාසය කරන ගොඩබිමින් වට වූ රටක් වන මලාවි (Malawi) රාජ්‍යයේ පළමු ආසදිතයා වාර්තා වුනේ, පසුගිය අප්‍රියෙල් 03 - බ්‍රහස්පතින්දාය. දැන් ඔවුහු අභියෝගයට මුහුණදීමට සූදානමින්  සිටිති.
පාසල් වසා දමමින්, පසුගිය මාර්තු 20 දිනට පෙර නිකුත් කර තිබුණ සියලු වීසා අවලංගු කළ මලාවි පාලනය, රටතුළ 'ආපදා තත්ත්වයක්' ප්‍රකාශයට පත් කිරීමට පියවර ගත්තේය.
කොරෝනාවෛරසය ගැන තවත් පුවත්:
එරට  සිදු කෙරෙන කොවිඩ්-19 පරීක්ෂණ වේගවත් කරනු ලැබ ඇතැයි ලිවර්පූල් සරසවියේ  ඝර්ම කලාපීය වෛද්‍ය සායන අංශයේ  මහජන සෞඛ්‍යය පිළිබඳ විශේෂඥ වෛද්‍ය පීටර් මැක්ෆර්සන් (Dr Peter MacPherson) පවසයි.
ඔහු  මලාවි රාජ්‍යයේ සිට සිය සේවය ඉටු කරයි.
මලාවි රාජ්‍යය මෙම කොරෝනා වෛරසයට එරෙහිව සටන් වදින බවට වෛද්‍යවරයා තුළ දැඩි විශ්වාසයක් පවතී.
"කොරෝනාවෛරසය හැම රටක්ම ආක්‍රමණය කරාවි කියල ලැබෙන සාක්ෂිවලින් ප්‍රකාශ වෙනවා. ලෝකයේ Covid-19 වෛරසයට ගොදුරුවෙන අන්තිම රට මලාවි වෙන්න බැරිද?" එය වෛද්‍ය පීටර් මැක්ෆර්සන් පළ කරන අදහසයි.
"අන්තිමටම  කොරෝනාවෛරසයට ගොදුරුවිය හැකි කලාපය දකුණු ශාන්තිකර කලාපය වනු ඇතැයි  පෙනීයන බවට" සවුතැම්ප්ටන් (Southampton) සරසවියේ ජනගහන අවකාශය සහ වසංගත රෝග  පාලනය පිළිබඳ විද්‍යාංශයේ  මහාචාර්ය ඇන්ඩි ටෙටම් (Andy Tatem) අනාවැකි පළ කරයි.
"ඒත් අද පවතින ආර්ථික ගෝලීයකරණය තුළ මේවගේ පැතිරයමින් පවතින වසංගත රෝගයකින්  බේරීමට කිසිම රටකට හැකිවනු ඇතැයි මට සහතිකයක් නැහැ"
නාවුරු දූපත මෙන් රට වසා තැබීම මගින් සාර්ථක ප්‍රතිඵල ලබාගත හැකි වුනත් , ඔවුන්ටත් සදාකාලික ගැළවීමක් නැති බවත් මහාචාර්යවරයා සඳහන් කරයි.
"එම දූපත් රාජ්‍යයන් වැඩිවශයෙන් රඳා පවතින්නේ පිටරටින් ආනයනය කරනු ලබන දේ මත. ආහාර හෝ  වෙනත් බඩු භාණ්ඩ. එහෙමත් නැත්නම් සංචාරක කර්මාන්තය. අනිත් අංශය තමයි, ඔවුන්ගේ නිෂ්පාදන අපනයනය කිරීම. ඔවුන්ට රට සහමුලින්ම වසා තබන්න පුළුවන්. ඒකෙන් පාඩු සිද්ධවෙනවා. අන්තිමේ දී සිද්ධ වන්නේ රට විවෘත කිරීමට සිදුවීම"
"වසා තබනු ලැබීම සෞඛ්‍යය අතින් ඉතා හොඳයි. නමුත් අද ලෝකයේ විශාල ජනකායක් ඉක්මණින් වෙනස්වෙන සුළුයි. අපට මේ වෛරසයත් එක්ක එක්තරා කාල පරිච්ඡේදයක් සටන් කරන්න සිදුවේවි" යනුවෙන් මහාචාර්ය ඇන්ඩි ටෙටම් වැඩිදුරටත් සඳහන් කළේය.
(BBC පුවත් සේවයේ ඔවන් අමොස් විසින් සකසන ලද වාර්තාවක් ඇසුරෙනි)
</doc>
<doc docid='bbc_world-52141739' lang='sin' type='mono' source_url='https://www.bbc.co.uk/sinhala/world-52141739' term='COVID'>
කොරෝනා වෛරසය: එකමුතුව හඬා වැළපීමක් හෝ අවමඟුලක් නොලබන මරණයක්

අයර්ලන්ත සංස්කෘතිය අනුව මරණය කණට කොඳුරා කියනා රහසක් ආකාරයේ දෙයක් නොවේ. අයිරිෂ් සම්ප්‍රදාය අනුව මරණයක් යනු සමාජයක් එක්වී එකට හඬන කාගේත් දුක පළකෙරෙන ශෝකාන්තයකි.
මරණයට පත් තැනැත්තාගේ දේහය නිවසට ගෙන එනු ලැබීම 'අයිරිෂ්' සම්ප්‍රදායයි. අනතුරුව එය නිවසේ හොඳ ම සුව පහසු කාමරයේ තැන්පත් කෙරෙයි. විවෘත කරන ලද පෙට්ටියක් තුළ සැතපී සිටින තම ඥාතියා හෝ අසල්වැසියා හෝ එසේත් නැත්නම් තම හිතමිතුරා නිසලව වැතිර සිටින්නේ සමාජයේ කාටත් දැක බලාගත හැකි ආකාරයෙනි.
අසල සුදු රෙදි ඇතිරූ මේසයක් මත දැල්වෙන ඉටිපහනකි. මේසය පුරා ඉසින ලද සුදු පැහැති මල් අතර මියගිය තැනැත්තාගේ පින්තූරයක් තබා ඇත.
දුකට පත් වැළපෙන්නන් මෘතදේහය වටා පැදකුණු කරමින් ගමන් ගන්නේ දේහය නරඹමිනි. පසුව මියගිය තැනැත්තාගේ පවුලේ සාමාජිකයන්ට අතට අත දී සිය ශෝකය පළ කරති.
''ඔබ පත්ව ඇති විපත ගැන අපට හරිම කනගාටුයි."
අමුත්තන් මළ ගෙදර එන්නේ හිස් අතින් නොව 'හැම්' යොදා සකස් කෙරුණ සෑන්ඩ්විච්, විස්කෝතු ටින් සහ ඔවුන්ගේ ගෙවල්වල ම තැනූ වික්ටෝරියානු රසකැවිලි ආදිය පිරවූ බරැති බෑග් අතින් එල්ලා ගෙනය.
ඒ  සමග මරණ ගෙදර අල්මාරිවල අසුරා තිබුණ අන්තිම පීරිසි කෝප්පයත් එළියට ගෙන අවසන්ය. ඒ, ගෙදරට එන අමුත්තන්ට තේ පැනින්  සංග්‍රහ කිරීම සඳහාය. අමුත්තන්ට පිරිනැමෙන තේ කෝප්ප තැන්පත් කරන ලද බන්දේසි අතින් අතට එහාමෙහා යමින් තිබේ.
අයර්ලන්තයේ මළ ගෙයක් යනු, සමාජ සමූහයක් සිය හිතෛෂියකුට අවසන් වරට සමුදීම සඳහා ''ගමක්'' නිදි වරන දීර්ඝ චාරිත්‍ර සමූහයක් දක්නට ලැබෙන අවස්ථාවකි.
එහෙත් කොරෝනා සතුරා එම අවමඟුල් චාරිත්‍රයත් පැහැර ගත්තේය.
අද එහි ''ගමක්' සහභාගි වෙන මළගෙයක් නැත. අවමඟුල් උළෙලක් නැත. මියගිය ප්‍රාණකාරයා වෙනුවෙන් යාච්ඤා කිරීමට සුසාන භූමියේ  සිටින්නේ කිහිප දෙනෙකු පමණි.
කියවන්න:
'ෆර්මනාග්' (Fermanagh) පළාතේ  'ඩෙරිලින්' (Derrylin) නම් අයර්ලන්ත නගරයේ වෙසෙන ටොම් බෙස්ට් (Tom Best) සිය බිරිඳ 'ඈන්' අන්තිමවරට දැක්කේ 'Covid 19' වෛරසය වූ ඇය ගිලන්රථයකින් රෝහලකට රැගෙන ගිය අවස්ථාවේය.
බෙස්ට් සහ ඈන්ගේ විවාහ ජීවිතයට අවුරුදු 51 කි. කොරෝනා (Covid-19) වෛරසයට ගොදුරු වූ රෝගීන් වෙන්කර තබන රෝහලක දී ඈන් ජීවිතයෙන් සමුගත්තාය.ටොම්ට එහි යාමට අවසර නොලැබුණි.
ටොම් බෙස්ට් (Tom Best) නිරෝධායන කර සිටි හෙයිනි.
තම සමාජයට උරුම කිසිදු සාම්ප්‍රදායික අවමඟුල්  චාරිත්‍රයකින් තොරව 'ඈන්' අවසන් ගමන් ගියාය. සුසාන භූමියට පැමිණි වැළපෙන්නන් කිහිප දෙනෙක් ඈත සිට බලා සිටියහ. ඔවුන්ගේ වසමේ පූජකවරයා මරණකාරිය වෙනුවෙන් යාච්ඤා කළ අතර මිනීපෙට්ටි කඩයෙන් පැමිණි තැනැත්තා පසෙකින් බලා සිටියේය.
අත්වැස්මක් පැළඳ සිටි මිනී වළ කපන්නා ඈන්ගේ දේහය ඇතුළත් පෙට්ටිය මත එක ම එක සුදු රෝස මලක් තැබීය.
නිරෝධායනයේ පසුවෙන ටොම්ගේ සිත තිබුණේ සිය බිරිඳ අවසන් ගමන් යන සුසාන භූමියෙහිය. වෙන්ව ගිය සිය බිරිඳගේ පින්තූරයක් ගෙන එය ළයෙහි දැඩිව තබාගත් 'ටොම්' ගෙවත්තේ එහා මෙහා ඇවිද යන්නට  විය.
''මම ඇයට ආදරෙයි."
''ඈන් මියගිය අවස්ථාවේ ඇය ළඟින් ඉන්නට බැරිවීම සහ සුසාන භූමියට යන්නට නොලැබීම මට ඉවසගන්න බැරි දුකක්,'' ටොම් මාධ්‍යවේදී රොඩ්නි එඩ්වර්ඩ්ස් සමඟ සඳහන් කළේය.
''මම නිරෝධායන නීති කඩ කරන්නේ නැහැ. මොක ද? ඒක නිවැරැදි නොවන නිසා. මම එහෙම ගියා නම් එය අපි ජීවත්වෙන ඩෙරිලින් (Derrylin) ගමේ මහජනතාව අනතුරට හෙළන ආත්මාර්ථකාමී ක්‍රියාවක්."
"මේක මගේ හදවතට දරාගන්න බැරි වේදනාවක්. මට දැන් 77 යි. අපි දෙන්නා මේ වගේ තත්ත්වෙකට කවදාවත් මුහුණ දීල නැහැ."
''මම ඈන්ට ආදරෙයි '' ටොම් සඳහන් කළේ බිඳුණු හඬිනි.
අයර්ලන්තය පුරා පිහිටි  විවිධ කිතුනු නිකායන්ට අයත් දේවස්ථාන කතෝලික, ප්‍රෙස්බිටීරියන්, අයර්ලන්ත සභාව (Church of Ireland) සහ මෙතෝදිස්ත යන ආගමික ආයතන සතු ඒවා වෙති. එම දේවස්ථානවල පූජකවරුන්, ඔවුන්ගේ පාලක මණ්ඩල සහ ක්‍රියාකාරී සාමාජිකයන් විසින් නව රෙගුලාසි මාලාවක් ප්‍රකාශයට පත් කරනු ලැබ  ඇත.
එම නීති අනුව, වැඩි මහජන සහභාගිත්වයකින් තොරව මළ සිරුරක් තබා ගැනීමට හෝ අවමඟුල් චාරිත්‍ර ඉටු කිරීමට ඇතැම් ස්ථානවල කුඩා ඉඩකඩක් ලැබෙයි. එම අවස්ථාවන්හි ඊට සහභාගි වෙන්නන් මළසිරුරට ඈතින් තැබිය යුතුය.
මේ අතර අයර්ලන්ත ජනතාව මියයන පුද්ගලයන්ට සිය ගෞරවය දැක්වීමට අලුත් ක්‍රියාමාර්ග සෙවීමෙහි ද  නිරත වෙති.
කෙරී (Kerry) පළාතේ ජීවත් වූ වයෝවෘද්ධ කාන්තාවක වූ බෙටී රයන් (Betty Ryan) මියගිය අවස්ථාවේ ඇයගේ නිවසෙහි අවමඟුල් කටයුතු කිසිවක් සිදු නොවිණි. 'බෙටී' ආගම ඇදහීමට ගිය පල්ලියේ ඇයගේ මිතුරු බැතිමතුන්ට අවමඟුල් චාරිත්‍ර සඳහා දේවස්ථානයට පිවිසීමට අවසර නොලැබිණි.
එවැනි තත්ත්වයක් යටතේ 'අයිරිෂ්' ප්‍රජාව මියයන පුද්ගලයන්ට ඔවුන්ගේ ගෞරවය දැක්වීමට නව මං සෙවීමේ ප්‍රයත්නයක නිරත වෙමින් සිටිති.
උද්ගතව පවතින තත්ත්වය සම්බන්ධයෙන් තමා කනගාටු වෙන නමුත්, මහජන ජීවිතාරක්ෂාව වෙනුවෙන් පියවර ගැනීමට සිදුව ඇතැයි කතෝලික රදගුරු ලැරී ඩෆි (Bishop Larry Duffy) පවසයි.
පූජකවරු අවමඟුල් සඳහා සහභාගි නොවනු ඇත. ඒ වෙනුවට ඔවුන් කරන්නේ මරණයට පත් තැනැත්තාගේ හෝ තැනැත්තියගේ පවුලේ නෑදෑයන් දුරකතනයෙන් කතා කරමින් අස්වසාලීමය.
රෝගීව සිටින්නේ කුඩා ළමයෙකු නම්, දෙමව්පියෝ පල්ලියේ පූජකවරයාට ඒ බව දුරකතනයෙන් දැනුම් දෙති. කුරුසයක්  ළමයාට දී, එසේත් නැතනම් එය දෙමව්පියන්ගේ අතෙහි හෝ තබා ගනිමින් දරුවාට ආශීර්වාද කරන ලෙස පූජකවරයා උපදෙස් දෙනු ඇත. ඒ සමග පූජකවරයාත් දුරකතනය ඔස්සේ ආශීර්වාද කරයි.
මෙය අයර්ලන්තයට අමුතු චාරිත්‍ර විධි එක් කෙරෙන කාලයක් වී ඇත.
'බෙල්ෆාස්ට්' නගරයේ ප්‍රෙස්බිටීරියන් පූජකවරයෙකු වන ආචාර්ය ෆ්‍රෑන්ක් සෙලර් (Rev Dr Frank Sellar) පියතුමා කොරෝනාවෛරසය ආසාදිතව මරණයට පත් තැනැත්තෙකුගේ ආගමික කටයුතුවලට තවමත් සහභාගි වී නැතත් හෙට අනිද්දා ම එවැන්නක් සිදුවිය හැකි බව දනියි.
එහි අවමඟුලකට මේ දිනවල සහභාගී වෙන්නේ පවුලේ ළඟ ම ඥාතීන් පමණි. සුසාන භූමියේ  සමාජ දූරස්ථභාවය අධීක්ෂණය කෙරෙයි. සිය මියගිය සාමාජිකයා තමන්ට අනාගතයේ දිනයක උසස් මට්ටමින් අනුස්මරණය කළ හැකි වෙතැයි ඔවුහු බලාපොරොත්තු තබති.
අයර්ලන්ත ගුවන් විදුලි සේවයකට අදහස් දැක්වූ  පූජකවරයෙකු වන බ්‍රයන් ඩි'ආර්කි (Fr Brian D'Arcy) ජනතාවට උදව්වීම සඳහා තමා දරන ප්‍රයත්නය විස්තර කළේය.
"දරුණු අර්බුද අවස්ථාවකදී යාච්ඤාවට පල්ලියට යන්න බැරිවේවි කියල කවුද හිතුවේ?'' පූජකවරයා ප්‍රශ්න කරයි.
"මනුෂ්‍යයෙක් මිය යමින් සිටින අවස්ථාවක, ඔහු හෝ ඇය සැනසීමට පූජකවරයෙකුට ඔහු හෝ ඇය ළඟට යන්න බැරිවේවි කියලා කවුද හිතුවේ?"
"කවුද හිතුවේ මහජනයා වෙනුවෙන් අවමඟුල් මෙහෙයක් කරන්න අපට බැරිවේවි කියල?"
මරණයක් නිසා ශෝකයට පත් ජනයා එහා කෙළවරක සිට දුරකතනයක් ඔස්සේ සැනසීම පහසු නොවන බව පූජකවරයා පවසයි.
''දැඩි සත්කාර වාට්ටුවක ඉන්න රෝගියෙකුට දුරකතනයෙන් කතා කරලා සනසන්න මම කවදාවත් උත්සහ කරලා තිබුණේ නැහැ. අද එකත් කරන්න සිද්ධ වෙලා," බ්‍රයන් පූජකවරයා සඳහන් කළේය.
''කොරෝනාවෛරසය මිනිස් ජීවිතයක අන්තිම පැයේදී පැවැත්වෙන සම්බන්ධතාවත් මහජනයාගෙන් පැහැර ගත්තා. තමන් ආදරය කරන මනුෂ්‍යයෙකුගේ ජීවිතයේ අන්තිම මොහොතේ ඔහු හෝ ඇය ළඟට ගිහින්  බලන්න - ස්පර්ශ කරන්න - කතා කරන්න  තිබුණ අවස්ථාව පැහැර ගත්තා."
"මේ කොරෝනාවෛරසය නිසා පෞද්ගලික මට්ටමින් අපට ඔවුන්ට කතා කරන්න බැරි බව අපි අපේ ගනුදෙනුකාරයන්ට දැනුම් දීලා තියෙනවා. ඔවුන් ස්වයං-මට්ටමින් ඈත් වෙලා ඉන්න ඕන. අපි ඔවුන්ට දුරකතනයෙන් කතා කරනවා," අවමංගල ශාලාවක කළමනාකරුවෙකු වන හියු ඩව්ගල් (Hugh Dougal) පවසයි.
"මේ දිනවල මෘතදේහ ගෙදර ගෙන යාමක් සිද්ධ වෙන්නේ නැහැ. කෙලින් ම සුසාන භූමියටයි ගෙනියන්නේ," ඔහු සඳහන් කරයි.
''මිනී වළ අවට දහ දෙනෙකුට වැඩිය රැස්වෙන්න බැහැ. ඔවුනුත් වළට මීටර් පහක් ඈතින් සිටිය යුතුයි. ඔවුන්ට වළට පස් පිඩක් දමන්නවත් අවස්ථාවක් නැහැ."
''අපේ මල් ශාලාව කවදාවත්  මිනිස්සුන්ගේ ඉල්ලීම් බැහැර කෙරුවේ නැහැ. අපට මිනිස්සුන්ගේ වේදනාව ඔවුන්  නගන හඬ දැනෙනවා-ඇහෙනවා. නමුත් අද අපට ඔවුන්ගේ ඉල්ලීම් ඉටුකරන්න බැරි අපේ සහ ඔවුන්ගේ ජීවිත ආරක්ෂාව වෙනුවෙන්," හියු ඩව්ගල්(Hugh Dougal) පවසයි.
කොරෝනා ආසදිතව මරණයට පත් පුද්ගලයන්ගේ සිරුරු වසා සීල් තබනු ලැබේ.  පුරුදු පරිදි මෘතදේහයක් බැලීමට අවස්ථාවක් නොමැත.
එම මළසිරුරු 'එම්බාම් කිරීමක්' නොකෙරෙයි. මරණයට පත් පුද්ගලයාගේ ඇඳුම් මෘතදේහය මත තැබීමක් මිස ඒවා ඇන්දවීමක් (dressing up) නැත.
''පවුලේ ඥාතීන්ට හෝ මිතුරන්ට දේහය ඇතුළත් පෙට්ටිය ගෙන යාමට අවසරයක් නැත. හේතුව 'අයිරිෂ්' සම්ප්‍රදාය අනුව දේහයක් ගෙනයන අවස්ථාවේ එකිනෙකා අත් පටලවා ගනිමින් ගමන් ගනු ලබන හෙයින්, දැනට බල පැවැත්වෙන සමාජ දූරස්ථ භාවය යටතේ එම අවමංගල සම්ප්‍රදාය අනුගමනය කළ නොහැකි වීමය.
''අවමංගල රිය පිටුපසින් කෙනෙකුට ඔහුගේ වාහනය පදවන්න පුලුවන්. නමුත් සුසානය ඇතුළට යන්න අවසර නැහැ. වාහනය හරවාගෙන ආපසු යා යුතුයි.''
''මේකෙන් ඇති වෙන්නේ 'ම්ලේච්ඡයි' වගේ හැඟීමක්. අපට පුරුදු නැති දේවල්," හියු ඩව්ගල් (Hugh Dougal) පවසන්නේ අද පවතින තත්ත්වය විස්තර කරමිනි .
මෙය අයර්ලන්ත වාසීන්ගේ සමාජ ජීවිතයේ අසීරු ම කාලයක්ව ඇත. ඔවුන්ට ඇසෙන්නේ 'නොකළයුතු දේවල්' පිළිබඳ පණිවුඩ රැසකි.
"එකමුතුභාවයේ අපේ සමාජ සම්ප්‍රදාය චිරාත් කාලයක පටන් පැවත එන්නක්. එහෙත් මේ මොහොතේ අපට ඒවා දකින්න නැහැ," හියු ඩව්ගල් කියා සිටියේය.
කියවන්න:
</doc>
<doc docid='bbc_sri-lanka-52532446' lang='sin' type='mono' source_url='https://www.bbc.co.uk/sinhala/sri-lanka-52532446' term='COVID'>
කොරෝනා වෛරසය: සමාජ මාධ්‍ය ජාලයේ අප රවටන මිනිසුන් වර්ග හතක්

කොරෝනාවෛරසයට අදාළ කුමන්ත්‍රණ න්‍යායයන්, සාවද්‍ය තොරතුරු සහ සැක පළ කිරීම් සමාජ මාධ්‍ය ජාලය පුරා දෝරේ යමින් පවතී.
ප්‍රශ්නය වන්නේ එම කටකතා ආරම්භ කරන්නේ කවුරුන් ද? අනතුරුව, ඒවා බෙදා හරිනු ලබන්නේ කවුරුන් විසින් ද? යන්නයි.
සාවද්‍ය තොරතුරු පිළිබඳව ගවේෂණය කරන විශේෂඥ මට්ටමේ බීබීසී වාර්තාකාරිනියක වන මරියානා ස්ප්‍රින්ග් ඇය විසින් ඉදිරිපත් කරනු ලබන විශේෂ වාර්තාවක් ආරම්භ කරන්නේ මෙසේ සඳහන් කරමිනි.
"පවතින කොරෝනාවෛරස් උවදුර සමයේ පැතිර යමින් පවතින මිනිසුන් නොමග යවනසුලු වාර්තා සිය ගණනක් පිළිබඳව අපි විමර්ශනය කළා. එවැනි තොරතුරු පිටුපස සිටින්නේ කවර පුද්ගලයන් ද? යන්න පිළිබඳව එමගින් අපට අවබෝධයක් ලැබුණා. ඒ වගේ ම ඔවුන්ගේ යටි අරමුණු පිළිබඳවත් වටහා ගැනීමට හැකිවුණා. මහජනයා රවටන එවැනි ''මුලාකාරයන්'' වර්ග හතක් ගැන දැන් අපි දන්නවා."
බ්‍රිතාන්‍ය ආණ්ඩුවේ මෙහෙයුමෙන්, ලන්ඩන් නගරවාසීන්ට සංග්‍රහ කිරීම පිණිස විශාල ඉඩකඩක් සහිත 'වෙම්බ්ලි' පාපන්දු ක්‍රීඩාංගණයේ  'ලසඤ්‍යා' හෝ ලසඤ්ඤා' (lasagne)නම් ආහාර වේලක් (පිටි-බිත්තර ආදිය මිශ්‍ර කරමින් පිසිනු ලබන යුරෝපයේ ජනප්‍රිය ආහාරය) පිසිමින් ඇති බව පැවසෙන 'WhatsApp' හඬ පටයක් මගින් කිසිවෙකු විසින් අප රවටනු ඇතැයි බලාපොරොත්තු නොවුණත්, එලෙස පළ කෙරුණ ප්‍රකාශයක් 'විහිළු කිරීමක්' නොව ඇත්තක් ලෙස බොහෝ දෙනෙකු සලකා ඇත.
එයට වඩා තරමක් බැරෑරුම් උදාහරණයක් සලකා බැලුවහොත්, කිහිප වතාවක් සිය නිවසින් පිටවීම හේතුවෙන් ආණ්ඩුව පුද්ගලයෙකුට දඩ නියම කර ඇති බව දැක්වෙන SMS පණිවුඩයක screenshot සටහනක් මෙවැනි ව්‍යාජ පුවත් මවන්නෙකු විසින් සකස් කරනු ලැබ තිබිණ. ලොක්ඩවුන් නීති උල්ලංඝණය කරන පුද්ගලයන් මේ ආකාරයෙන් බියපත් කිරීම හොඳ විහිළුවක් බව ඒ පුද්ගලයාගේ අදහස විය.
එම විහිළුකරු, එකී පණිවුඩය 'ඉන්ස්ටර්ග්‍රෑම්' (Instagram) ජාලයෙහිත්  පළ කරන ලෙස සිය අනුගාමිකයන් දිරි ගන්වනු ලැබීමෙන් පසු, එය 'ෆේස්බුක්'  ජාලයට ද ඇතුළු විය. එම නැවත පළ කිරීම් සිදුකරන ලද්දේ එකී ප්‍රකාශය මගින් කණස්සල්ලට පත් ලන්ඩන් නගරවාසීන් විසිනි. ඊට ඇතුළත් කාරණය ඇතැමුන් ඉතා බරපතළ මට්ටමින්  සැලකිල්ලට ගනු ලැබ තිබිණි.
"ඇත්තට ම මිනිසුන් කලබල කරන්න මට උවමනා කළේ නැහැ," සිය සැබෑ නම සඳහන් නොකළ විහිළුකාරයා බීබීසියට ප්‍රකාශ කළේය.
"ඒත් අපි පළකරපු අන්තර්ජාලයෙන් ලබාගත් උපුටනය (screenshot) ඇත්ත එකක් කියල ජනතාව විශ්වාස කරනවා නම්, ඔවුන් අන්තර්ජාලයෙන් ලබා ගන්නා තොරතුරු සම්බන්ධයෙන් ඇත්තෙන් ම යළි සිතා බැලීමේ උවමනාවක් ඇති බව තේරුම් කර දීමක් එමගින් සිදුවෙනවා."
පවතින කොරෝනාවෛරස් වසංගත සමයෙහි මුදල් වංචා කිරීමේ නිරත මගෝඩිකාරයන් විසින් පළ කරන ලද ආණ්ඩුවේ හෝ පළාත් පාලන ආයතනවල ඒවා යයි මහජනයා මුළා කෙරෙන සමාජ මාධ්‍ය ජාල පණිවුඩ විශේෂයක් ද වෙයි.
මහජනයාට සහන දීමනාවක් සැපයීම පිණිස ඔවුන්ගේ බැංකු ගිණුම්වල තොරතුරු ඉල්ලා සිටින එවැනි මගෝඩිකාරයන්ගේ  සමාජ මාධ්‍ය ජාල ප්‍රකාශයක් පිළිබඳව පසුගිය මාර්තු මාසයේ විභාග කරනු ලැබිණි.
එම අන්තර්ජාල ප්‍රකාශනය ඡායාරූප හැටියට පිටපත් කරන ලදුව එම උපුටන සමාජ මාධ්‍ය ජලයේ හුවමාරු වෙමින් තිබිණි.
එහෙත් එය හුවමාරු වීමත් සමග එය පිටුපස වූ එහි ආරම්භක ස්ථානය අල්ලා ගැනීම දුෂ්කර කාර්යයක් විය.
මගෝඩිකරුවන් කොරෝනාවෛරසය මැද මුදලක් හම්බ කර ගැනීම ආරම්භ කර තිබුණේ පසුගිය පෙබරවාරි මාසයේ මුල් භාගයේ පටන්ය.
කලින් ගෙවා ඇති බදු මුදල් දැන් පවතින කොරෝනා උවදුර නිසා ආපසු ලබා ගැනීමට සුදුසුකම් ලබන බව  විද්‍යුත් තැපැල් පණිවුඩ මගින් මහජනයා රැවටීම ඔවුන්ගේ උපක්‍රමය විය. ඊට අයත් තවත් අංගයක් වුණේ "කොරෝනාවෛරසයට ප්‍රතිකාර සඳහා මෙතැන 'Click' කරන්න" යන පෝස්ටුවක් ද එම විද්‍යුත් තැපැල් පණිවුඩ වලට එක් කිරීමය.
අනතුරුව එහි ලියාපදිංචි වෙන පුද්ගලයන්ගේ  මූල්‍ය තොරතුරු සොයාගැනීම මගෝඩිකාරයන්ගේ උපක්‍රමය විය.
ඉහත සඳහන් කරන ලද ආකාරයේ ව්‍යාජ පුවත් උපත ලබන්නේ අප විසින් අන්තර්ජාලයේ අඳුරු කොන් හැටියට හඳුන්වනු ලබන ස්ථානවලින් පමණක් නොවේ.
Covid 19 ආසාදිත රෝගීන් අතිප්‍රබල රශ්මි කදම්භයක් සහිත 'UV-Ultra Violet' ආලෝක කිරණයට ලක් කරනු ලැබීම හෝ බැක්ටීරියා නාශක 'බ්ලීච්' (bleach) රසායනික දියරය ඔවුන්ට එන්නත් කරනු ලැබීම කොරෝනාවෛරසයට ප්‍රතිකාරයක් වනු ඇද්දැයි ඇමෙරිකානු ජනාධිපති ඩොනල්ඩ් ට්‍රම්ප් පසුගිය සතියේ ප්‍රශ්න කර තිබිණි. ජනාධිපතිවරයා ඒ සම්බන්ධයෙන් අනුමානයකින් පසු වූ අතර අදාළ සංදර්භයෙන් තොරව කරුණු ගෙනහැර දක්වා තිබිණි.
ඇමෙරිකානු ජනාධිපතිවරයා එම ප්‍රකාශය පසුව විහිළුවකට හරවා තිබිණි. එහෙත් වසංගත රෝග නැසීම සඳහා පාවිච්චි නොකෙරෙන බෙහෙත් ද්‍රව්‍ය මගින් තමන්ට ප්‍රතිකාර කිරීම පිළිබඳව විමසමින් මහජනතාව හදිසි දුරකතන සේවාවන් ඇමතීම එමගින් නතර නොවිණි.
එවැනි අදහස් පළ කරන ලද එක ම දේශපාලනඥයා ජනාධිපති ට්‍රම්ප් පමණක් නොවේ.
Covid-19 වෛරසය 'වුහාන්' නගරයට ගෙන එන ලද්දේ ඇමෙරිකානු යුද හමුදා භටයන් විසින් විය හැකිය යන ප්‍රකාශයකට චීන විදේශ අමාත්‍යාංශ ප්‍රකාශකයකු ද උඩගෙඩි  දී තිබිණි.
'ප්‍රයිම් ටෛම්' රුසියානු රූපවාහිනී මධ්‍යස්ථානය සහ 'ක්‍රෙම්ලිනයට' හිතවත් 'ට්විටර්' ගිණුම් මගින් ද කොරෝනාවෛරසය පැතිරවීමකට අදාළ 'කුමන්ත්‍රණ න්‍යායන්' සාකච්ඡාවට ගනු ලැබිණි.
Covid-19 වෛරසයේ ආරම්භය පිළිබඳව තවමත් පවතින අවිනිශ්චිතභාවය ඒ සම්බන්ධයෙන් කුමන්ත්‍රණ න්‍යායයන් නිර්මාණය වීමට සරු පසක් නිර්මාණය කරනු ලැබ ඇත.
කොරෝනාවෛරසය සඳහා එක්සත් රාජධානියේ නිර්මාණය කරන ලද එන්නත අත්හදා බැලීම සඳහා ස්වේච්ඡාවෙන් ඉදිරිපත් වූ කාන්තාව මරණයට පත් වූ බව පැවසෙන ප්‍රකාශයක් හුවමාරු වෙමින් පැවති අතර එම ව්‍යාජ ප්‍රකාශයේ උපත කොතැන ද යන්න සෙවීම අසීරු විය. එය හුදෙක් ප්‍රබන්ධයක් පමණි.
බීබීසියේ ෆර්ගස් වොල්ෂ් මෙසේ පවසයි.
Fake news has been circulating on social media that the first volunteer in the Oxford vaccine trial has died.  This is not true!  I spent several minutes this morning chatting with Elisa Granato via Skype.  She is very much alive and told me she is feeling “absolutely fine” pic.twitter.com/iWAtYaSkRZ
Twitter හි @BBCFergusWalsh කළ  වෙනි පළකිරීමේ අවසානය
"ඔක්ස්ෆර්ඩ්හි කොරෝනා එන්නත අත්හදා බැලීමට ස්ව-කැමැත්තෙන් ඉදිරිපත් වුණ එලිසා ග්‍රනටෝ (Elisa Granato) සමග මම අද උදේත් මිනිත්තු කීපයක් 'ස්කයිප්' මගින් කතා කළා. ඇය ඉතා ම හොඳින් ඉන්නවා. එලිසා මට කිව්වා - "ඇය ඉතා හොඳ සෞඛ්‍ය තත්ත්වයකින් සිටින බව."
ඇතැම් අවස්ථාවන්හි ව්‍යාජ පුවත් නිර්මාණය කරනු ලබන්නේ එම පුවතට අදාළ ආයතනයේ හෝ සංවිධානයේ විශ්වසනීය ආරංචි මාර්ගයකින් වීමට ද ඉඩකඩ ඇත.
ඔහු ඇය වෛද්‍යවරයෙකු මහාචාර්යවරයෙකු එසේත් නැත්නම් රෝහල් සේවකයෙකු වීමට බැරි නැත.
ඉතා දරුණු භයානක තත්ත්වයක් පිළිබඳව අනාවැකි පළ කෙරෙන ජනතාව කුපිත කෙරෙන එක් ව්‍යාජ හඬ පටයක නිර්මාතෘවරිය වුණේ බටහිර සසෙක්ස් ප්‍රදේශයේ කාන්තාවකි. කොරෝනා වෛරසයෙන් පීඩා විඳින යොවුන් සහ නිරෝගී පුද්ගලයන්ගේ මරණ සංඛ්‍යාව සම්බන්ධයෙන් ඇය පළ කරන අදහස් කොහෙත්ම සාක්ෂිවලින් තොර විය.
තමා ගිලන් රියක සේවය කරන අතරවාරයේ, එම අභ්‍යන්තර තොරතුරු මත සිය ප්‍රකාශය පදනම් වන  බව ඇය ප්‍රකාශ කළාය.
සිය රැකියාව තහවුරු කරන ලෙස කරන ලද ඉල්ලීම් සම්බන්ධයෙන් එම කාන්තාවගෙන් ප්‍රතිචාරයක් නොලැබිණි. එබැවින් ඇය සැබැවින් ම සෞඛ්‍ය අංශයේ සේවයෙහි නිරත වන්නේ ද? නැද්ද? යන්න අපැහැදිලිය.
එහෙත් ඇය විසින් කරනු ලබන ප්‍රකාශයන්හි පදනමක් නොමැති බව බීබීසී වාර්තාකාරිනී මරියානා ස්ප්‍රින්ග් (Marianna Spring) පවසන්නීය.
අනතුරු අඟවනු ලබන එම හඬ පටය සහ තවත් එවැනි ප්‍රකාශන මහත් වේගයෙන් පැතිර ගියේ ඒවා මහජනයා භීතියට සහ කණස්සල්ලට පත්කරන හෙයිනි. එමගින් බියපත් ජනතාව එම පණිවුඩ සිය පවුලේ සාමාජිකයන් සහ මිතුරන් අතර හුවමාරු කර ගත්හ.
එම පණිවුඩ හුවමාරු කර ගත් පුද්ගලයන් අතරට එසෙක්ස්හි පදිංචි සිව්දරු මවක වන ඩැනියෙලා බේකර් ද ඇතුළත්ය.
ඇය සිය ෆේස්බුක් පිටුවෙහි මෙවැනි සටහනක් තැබුවාය. "එය ඇත්තක් වුණොත්!"
"මුලින් ම මම ටිකක් පරෙස්සම් වුණා. මොකද ඒක එවල තිබුණේ මම දන්නා කාන්තාවක් නොවීම නිසා," ඩැනියෙලා පවසන්නීය.
"මම එක හුවමාරු කර ගත්තා. මොක ද? මටත් මගේ සහෝදරියටත් සම වයසේ  කුඩා ළමයින් ඉන්නවා. ඒ වගේම වැඩුණ ළමයිනුත් ඉන්නවා. අපේ පවුල්වලට දැඩි අවදානමක් තියෙනව."
ඔවුන්ගේ උත්සාහය උදව්පදව් වීමය. ඔවුන් සිතන්නේ තමන් යහපත් දෙයක්  සිදු කරන බවය. එහෙත් ඔවුන් විසින් හුවමාරු කර ගනු ලබන පුවත්වල සත්‍යතාවක් නැත.
එය සිදුකරනු ලැබිය හැක්කේ මව හෝ මාමා කෙනෙක්  පමණක් නොවේ.
නොමග යවනසුලු ප්‍රකාශ ප්‍රධාන දහරාව තුළ මහා ප්‍රසිද්ධියක් දීමට සමාජයේ  'තරු' හැටියට බබළන ජනප්‍රිය චරිත පවා මුල්විය හැකිය.
'5G' කොරෝනාවෛරස් (5G coronavirus) න්‍යාය ඔවුන්ගේ ලක්ෂ ගණනක් අනුගාමිකයන් පිවිසෙන සමාජ මාධ්‍ය ජාලයේ ඔසවා තබන ලද පුද්ගලයන් අතරට ගායිකා M.I.A සහ නළු වූඩි හැරිල්සන් ද (Woody Harrelson) ඇතුළත් වෙයි.
අන්තර්ජාලයේ සාවද්‍ය තොරතුරු පතුරුවා හරිනු ලැබීම සම්බන්ධයෙන් ජනප්‍රිය චරිත විශාල කාර්යභාරයක් ඉටුකරන බව රොයිටර් ආයතනයේ (Reuters Institute) මෑත වාර්තාවක සඳහන් විය.
'5G' කොරෝනාවෛරස් (5G coronavirus) න්‍යායට එක්තරා විශ්වාසයක් ලබා දීම සඳහා ප්‍රධාන පෙළේ මාධ්‍ය දහරාවේ ලොකු නමක් සහ ඉඩක් සහිත පුද්ගලයන් ද ඉදිරිපත් වෙන අතර, ITV  බ්‍රිතාන්‍ය රූපවාහිනියේ 'This Morning' විශේෂාංගය ඉදිරිපත් කරන ඊමොන් හෝල්ම්ස් (Eamonn Holmes) පවා ඒ සම්බන්ධයෙන් විවේචනයට ලක් විය.
කියවන්න:
</doc>
<doc docid='bbc_world-52570262' lang='sin' type='mono' source_url='https://www.bbc.co.uk/sinhala/world-52570262' term='COVID'>
කොරෝනා වෛරසය: පර්යේෂණවලට සයිබර් ප්‍රහාර එල්ල විය හැකි බවට අනතුරු ඇගවීමක්

සෞඛ්‍ය අංශය ඉලක්ක කර ගත් සයිබර් ඔත්තුකරුවන් සම්බන්ධයෙන් එක්සත් රාජධානිය සහ ඇමෙරිකා එක්සත් ජනපදය ඒකාබද්ධ අනතුරු ඇඟවීමක් කරයි.
එම ඒකාබද්ධ අනතුරු ඇඟවීම මගින් කියා සිටින්නේ විදේශීය රටවලට සම්බන්ධ හැකරුන් (Hackers), කෝවිඩ් 19 වෛරසය සහ ඒ සම්බන්ධයෙන්  සිදුකෙරෙමින් පවතින එන්නත් පිළිබඳ පර්යේෂණ ආදිය ද ඇතුළු තොරතුරු සොරකම් කරමින් සිටින බවකි.
හැකරුන්ගේ එවැනි දැඩි ප්‍රයත්නයන් තමන්ට හසුවී ඇති නමුත්, ඔවුන්ට කිසිදු තොරතුරක් සොරකම් කර ගැනීමට මෙතෙක් හැකියාවක් ලැබී නොමැත යන්න තම විශ්වාසය යයි  එක්සත් රාජධානියේ ආරංචි මාර්ග මගින් පැවසෙයි.
සයිබර් ප්‍රහාර මගින්  සිදුකරනු ලබන එවැනි සොරකම් කරනු ලබන්නේ කවුරුන් විසින් ද? යන්න අනතුරු ඇඟවීමක මට්ටමින් කෙලින් ම නම් කරනු ලැබ නැති නමුත්, එම ක්‍රියා පිටුපස සිටින්නේ චීනය, රුසියාව සහ ඉරානය යයි සලකනු ලැබේ.
Covid 19 වෛරසය පැතිරීමෙහි ලා ප්‍රමුඛ වූ ස්ථාන ලෙස එම රටවල් තුන සැලකෙන නමුත්, මෙහි මුලින් සඳහන් කරන ලද ආකාරයේ හැකරුන්ගේ ක්‍රියා සමග ඔවුන් හවුල් බවට මින් පෙර එල්ල වූ විවේචන එකී රටවල් විසින් ප්‍රතික්ෂේප කරනු ලැබ ඇත.
Covid 19 වෛරසය පිළිබඳ පර්යේෂණ ඇතුළු රහස්‍ය සහ ආරක්ෂා කරගත යුතුව ඇති තොරතුරු සොරකම් කර ගැනීමේ චේතනාවෙන් විශ්වවිද්‍යාල, වෛද්‍ය පර්යේෂණ සංවිධාන සහ ඖෂධ නිෂ්පාදනය කරනු ලබන සමාගම් ඉලක්ක කර ගත් තවත් රටවල සිදුව ඇති සිද්ධි ගණනාවක් සම්බන්ධයෙන් එක්සත් රාජධානිය සහ එක්සත් ජනපදය දැනට විමර්ශනය කරමින් පවතින බවත් ඉහත කී ඒකාබද්ධ ප්‍රකාශනය මගින් කියැවෙයි.
කොරෝනාවෛරස් වසංගතයේදී වෙනත් රටවල් කටයුතු කරන ආකාරය සහ ඊට මුහුණ දීම සඳහා ඖෂධයක් නිෂ්පාදනය කර ගැනීම අතින් සිදුකෙරෙන පර්යේෂණයන්හි ප්‍රගතිය දැන ගැනීම ලෝකය පුරා බුද්ධි ආයතනයන්හි ඉහළ ම ප්‍රමුඛතාවක් වී ඇත.
අර්බුදයකදී සියලු ම රාජ්‍යයන්හි අවශ්‍යතාව වන්නේ තමන්ට අවශ්‍ය ඉහළ ම තොරතුරු ලබා ගැනීම සඳහා සිය බුද්ධි අංශවල ශක්තිය පාවිච්චි කිරීමය.
කොරෝනා වසංගතය නිසා වසා දමනු ලැබ ඇති ලෝකයක සයිබර් ඔත්තු බැලීම මිනිස් දූතයන් පාවිච්චි කරමින් සිදු කරනු ලබන සාම්ප්‍රදායික ඔත්තු බැලීමට වඩා බෙහෙවින් ප්‍රායෝගික වෙයි.
මේ මොහොතේ රටවල් සමූහයකින් සිදු කෙරෙන එවැනි ආක්‍රමණශීලී මෙහෙයුම්වල විශේෂ වැඩිවීමක් පෙන්නුම් කෙරෙන බව විශ්ලේෂකයෝ පෙන්වා දෙති.
මේ අවස්ථාවේ ඔවුන්ගේ දර්ශනය අනුව විදේශීය රාජ්‍යයන්ගෙන් එන හැකරුන්ගේ ප්‍රධාන ඉලක්ක බවට තමන් පත්වෙන බවක් ඒ ඒ සංවිධාන අදහස් නොකිරීමට ඉඩ ඇති බවත් මින් අදහස් කෙරෙයි.
සයිබර් ආරක්ෂාව පිළිබඳ එක්සත් රාජධානියේ ජාතික මධ්‍යස්ථානය (NCSC) කොරෝනාවෛරස් අර්බුදය ආරම්භයේ පටන් අවශ්‍ය උපදෙස් සහ රැකවරණ සම්පාදනය සඳහා සෞඛ්‍ය අංශයේ සංවිධාන සමග කටයුතු කරයි.
ඇමෙරිකා එක්සත් ජනපදයත් සමග සම මට්ටමින් නිකුත් කරනු ලැබ ඇති නවතම ඒකාබද්ධ නිල ප්‍රකාශනය අනුව සයිබර් ආරක්ෂාව සහ යටිතල ආරක්ෂණ ආයතනයේ (CISA) අරමුණ වන්නේ, එල්ල වෙමින් පවතින තර්ජනයක් පිළිබඳව අවධානය තවත් දැඩි කරනු ලැබීමය.
ඇමෙරිකා එක්සත් ජනපදයේ බුද්ධි අංශයේ ජ්‍යෙෂ්ඨ නිලධාරියෙකු වන බිල් ඊවානිනා (Bill Evanina) BBC වැඩසටහනකට එක්වෙමින් පසුගිය සතියේ මෙසේ ප්‍රකාශ කළේය.
''කොරෝනාවෛරසය සඳහා එන්නතක් සොයා ගැනීම සඳහා ඉවහල් වෙන කවරාකාර වූ හෝ ජෛව විද්‍යාත්මක පර්යේෂණයන්හි තොරතුරු සොරකම් කර ගනු ලැබීම තරම් තවත් වටිනා දෙයක් එම සොරුන්ට අද ලෝකයේ නැහැ.''
කොරෝනාවෛරසයට අදාළව දිනපතා ඉදිරිපත් කෙරෙන අලුත් ම තොරතුරු ප්‍රකාශයට පත් කරමින් පසුගිය අඟහරුවාදා අදහස් දැක්වූ බ්‍රිතාන්‍ය විදේශ ලේකම් ඩොමිනික් රාබ් (Dominic Raab) "ප්‍රායෝගික  උපදෙස් දෙන අතර ම, සයිබර් ප්‍රහාර ගෙනයන්නන්ට එදිරිව මුහුණදීම සඳහා එක්සත් රාජධානිය දිගට ම කටයුතු කරනවා,'' යනුවෙන් පැවසීය.
බ්‍රිතාන්‍ය විදේශ ලේකම් ඩොමිනික් රාබ් වැඩිදුරටත් මෙසේ සඳහන් කළේය.
''තර්ජනයට ප්‍රතිචාර දැක්වීම, ඒ වගේ ම හැකරුන්ගේ කල්ලි සහ ඔවුන් පිටුපස සිටින රාජ්‍ය හස්ත පරාජය කිරීම යන කාරණා දෙක අතින් අපි අපේ ජාත්‍යන්තර මිතුරන් සමග ඉතා කිට්ටුවෙන් කටයුතු කරනවා.''
කොරෝනාවෛරසය සඳහා එන්නතක් සොයාගනු ලැබීම අතින් සාර්ථකභාවයේ අද්දරෙහි සිටින 'ඔක්ස්ෆර්ඩ්' සරසවිය සහ වසංගත රෝග පාලනය සහ වැළැක්වීම සඳහා උපකරණයක් (epidemiological modelling) නිර්මාණය කිරීම අතින් ප්‍රධාන කාර්යභාරයක් ඉටු කරන ලද 'ඉම්පීරියල්' සරසවියට එක්සත් රාජධානියේ බලධාරීන් උපදෙස් දී ඇති බව දැනගැනීමට ඇත.
සයිබර් ඔත්තුකරුවන් සැපයුම් ජාලය ඉලක්ක කර ගන්නා බවට ඉහත කී බ්‍රිතාන්‍ය-ඇමෙරිකානු ඒකාබද්ධ නිල ප්‍රකාශනය මගින් අනතුරු අඟවයි. එසේ ම ඔවුන්ගේ තවත් වාසියක් වන්නේ රටවල් අගුළු දමා ඇති වාතාවරණය තුළ ජනතාව දූරස්ථ මට්ටමින් කටයුතු කිරීමය.
ආයතනවල තොරතුරු අංශවලට පිවිසීම සඳහා පොදුවේ පාවිච්චි කරනු ලබන ''මුරපද'' ( password) සොරකම් කොට පාවිච්චි කරනු ලැබීම 'හැකරුන්ගේ' උපාය වෙයි.
එසේ ම සයිබර් අපරාධකරුවන් සෞඛ්‍ය පහසුකම් සම්පාදනය කරන්නන් ඉලක්ක කර ගැනීමටත් ඉඩකඩ පවතී. එවැනි ආයතනවල අභ්‍යන්තර තොරතුරු ලබා ගැනීම සඳහා ඊට හිලව් වශයෙන් විශාල කප්පම් ගෙවීමත් ඔවුන්ගේ සුපුරුදු උපායක් විය හැකි බවත් දැනගැනීමට ඇත.
''සයිබර් ආරක්ෂාව පිළිබඳ එක්සත් රාජධානියේ ජාතික මධ්‍යස්ථානයේ (NCSC) මේ මොහොතේ පළමු සහ අතිප්‍රමුඛ ප්‍රතිපත්තිය සෞඛ්‍ය අංශය ආරක්ෂාකර ගැනීම. ජාතික මහජන සෞඛ්‍ය සේවාවේ වැඩපිළිවෙළ ආරක්ෂා කර ගැනීමට අපි එම ආයතනයත් සමග එකමුතුව කටයුතු කරනවා,'' එම මධ්‍යස්ථානයේ මෙහෙයුම් අධ්‍යක්ෂ පෝල් චිචෙස්ටර් (Paul Chichester) පවසයි.
මේ අතර, Covid 19 වෛරසයේ ආරම්භය සම්බන්ධයෙන් 'බෙයිජිං පාලනය' දැන සිටියා විය හැකි කරුණු මොනවා ද? යන්න හසුකර ගැනීම සඳහා උත්සුකවීමත් සමග බටහිර බුද්ධි අංශ අවධානය යොමු කරනු ඇත.
''වෛරසය වුහාන් නගරයේ විද්‍යාගාරයකින් පිටවූවක් විය හැක'' යන න්‍යාය තහවුරු කිරීමට ඇමෙරිකානු පරිපාලනය දැඩි තැතක් ගනිමින් සිටියි.
එසේ ම චීනයේ වෛරසය පැතිරයාම ආරම්භයේදී පැවති ඇත්ත තත්ත්වයට අදාළ කිසියම් තොරතුරක් අල්ලා ගැනීමත් වොෂිංටන් බලධාරීන්ගේ උවමනාව වී ඇත.
</doc>
<doc docid='bbc_sri-lanka-52445131' lang='sin' type='mono' source_url='https://www.bbc.co.uk/sinhala/sri-lanka-52445131' term='COVID'>
කොරෝනා වෛරසය: හදිසියේ 'බොඩි බෑග්' දහසක් ඉල්ලන්නේ ඇයි ?

සෞඛ්‍ය අමාත්‍යාංශය විසින් මෘත ශරීර බහාලන බෑග් (Body bags) දහසක් ජාත්‍යන්තර රතු කුරුස කමිටුවෙන් ඉල්ලා සිටීම ගැන සමාජ මාධ්‍ය ඔස්සේ විවිධ අදහස්  හුවමාරු වෙමින් පවතී.
ශ්‍රී ලංකාවේ නව කොරෝනා වෛරසය අසාධිතයන්ගේ සංඛ්‍යාව ඉහළ යාමේ පසුබිමක් තුළ සෞඛ්‍ය අමාත්‍යාංශය මෙම ඉල්ලීම ඉදිරිපත් කිරීම නිසා මේ පිළිබඳව ඇතැමුන්ගේ වැඩි අවධානයක් යොමුව ඇති බව පෙනෙන්නට තිබේ.
මේ පිළිබඳව කතිකාව ආරම්භ වූයේ සෞඛ්‍ය අමාත්‍යාංශයේ අතිරේක ලේකම් (වෛද්‍ය සේවා) වෛද්‍ය සුනිල් ද අල්විස් විසින් 2020.04.24 දින අත්සන් තබන ලද ලිපියක් පදනම් කර ගනිමිනි.
සෞඛ්‍ය අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ ජාසිංහ අප්‍රියල් 27 වනදා රුපවාහිනී වැඩසටහනකදී පැවසුවේ මෙවැනි මරණ සංඛ්‍යාවක් කිසිසේත් ශ්‍රී ලංකාවේ අපේක්ෂා නොකරන බවය.
"බොඩි බෑග් කියන්නේ Covid -19 සඳහාම අලුතින් නිර්මාණය වූ දෙයක් නොවේ. උදාහරණයක් විදියට ආපදා අවස්ථාවල, පාස්කු ප්‍රහාරය වෙලාවේ අපි මෘත දේහයන් බහාලන්න මේවා භාවිත කළා. සෞඛ්‍ය අමාත්‍යාංශය සතුව ගබඩාවේ තොග පවත්වාගෙන යා යුතුයි. අපේ මරණ අනුපාතය ඉතා අඩුයි," යනුවෙන් සෞඛ්‍ය අධ්‍යක්ෂ ජෙනරාල්වරයා කියා සිටියේය.
මේ අතර නිරෝධායන කටයුතු සඳහා පාසල් යොදාගැනීමේ වැඩපිළිවලක් ගැන සඳහන් කරමින් හිටපු අධ්‍යාපන අමාත්‍ය අකිල විරාජ් කාරියවසම් 2020-04-27 දින සිය ෆේස් බුක් ගිණුමට වීඩියෝවක් එක්කර ඇත.
ඔහු එහි සඳහන් කර තිබෙන්නේ කොළඹ රාජකීය විද්‍යාලය, ඩී.එස් සේනානායක විද්‍යාලය සහ තර්ස්ටන් විද්‍යාලය දැනටමත් නිරෝධායන මධ්‍යස්ථාන ලෙස යොදා ගන්නා බවට තොරතුරු ලැබී ඇති බවය.
"දරුවන්ගේ ජීවිත එක්ක සෙල්ලම් කරන්න එපා. පාසැල් ආරම්භ කළ විට රාජකීය විද්‍යාලය ගත්තොත් දරුවන් හත් අට දාහක් දිනපතා එනවා. මේ දවස්වල දරුවන් නැතත් මුරකරුවන්, අනධ්‍යන සේවකයන්ටත් අවධානම්. වෙන ඕන තැනක් ගන්න. දරුවන්ගේ අනාගතය සමග සෙල්ලම් කරන්න එපා," යනුවෙන් ඔහු පවසා ඇත.
මේ පිළිබඳව මාධ්‍ය හමුවේ අදහස් දක්වමින් යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ පාසල් නිරෝධායන මධ්‍යස්ථාන ලෙස යොදා නොගන්නා බවය.
ත්‍රිවිධ හමුදා සාමාජිකයන් සියලු දෙනා නැවත කඳවුරු වෙත කැඳවා ඇති නිසා, දුරස්ථභාවය පවත්වාගෙන යා නොහැකි කඳවුරු ආශ්‍රිතව පිහිටා ඇති පාසල් කිහිපයක් හමුදා සාමාජිකයන්ගේ අවශ්‍යතා සඳහා අධ්‍යාපන අමාත්‍යංශයෙන් ඉල්ලා ඇති බව යුද හමුදාපතිවරයා පැවසීය.
නිවාඩු ලබා නිවෙස් වෙත ගිය නාවික හමුදා සාමාජිකයන් සම්භන්ධතා පැවැත්වූ සියලු දෙනා හඳුනාගෙන, අවදානම නිසි පරිදි තක්සේරු කරන තුරු ඇඳිරි නීතිය ලිහිල් කිරීම ඇතුළු සමාජ දුරස්ථභාවය පවත්වා ගැනීමට ගත් සීමා ඉවත් නොකරන ලෙස රජයේ වෛද්‍ය නිලධාරීන්ගේ සංගමය අප්‍රියල් 27 වන දින සෞඛ්‍ය අමාත්‍යවරියගෙන් ඉල්ලීමක් කර තිබේ.
විශේෂයෙන් අලුතින් අවධානම් ප්‍රදේශ ලෙස හඳුනාගත් අනුරාධපුරය, කුරුණෑගල, රත්නපුර, හම්භන්තොට, මොණරාගල දිස්ත්‍රික්කවල සියලු තත්වයන් විශ්ලේෂණය කර අවධානම් ප්‍රදේශ හුදෙකලා කර ඇඳිරිනීතිය ඉවත් කරන්නැයි ඉල්ලා ඇත.
නිවාඩු ලබා ගිය සියලු හමුදා සාමාජිකයන් යළි කඳවුරු වෙත කැඳවීමට ආරක්ෂක ප්‍රධානීන් අප්‍රියල් 26 වැනිදා තීරණයක් ගෙන තිබුණි.
"එය මතුපිටින් බැලූ විට යහපත් ක්‍රියාවක් වගේ පෙන්නේ. නමුත් කඳවුරු තුළ මහජන සෞඛ්‍ය පරීක්ෂකවරුන්ගේ හෝ සෞඛ්‍ය වෛද්‍ය නිලධාරීන්ගේ නෑ. ඒ නිසා ඔවුන්ට අවශ්‍ය සෞඛ්‍ය උපදෙස් ලබා දීමට පියවර ගන්න ඕනා. ඒ වගේම කඳවුර ඇතුලේ කාට හරි කොරෝනා පොසිටිවූ උනොත් ඔහුගේ ගමේ සම්භන්ධතා ජාලය හඳුනා ගැනීමට අවශ්‍ය සියලු විස්තර හා දුරකථන අංක අදාළ ප්‍රදේශවල  සෞඛ්‍ය වෛද්‍ය නිලධාරීන්ට ලබා දීමට අදාළ ක්‍රමවේදයක් හදන්න කියලත් අපි සෞඛ්‍ය අමාත්‍යවරියගෙන් ඉල්ලා සිටියා. එහෙම නැති වුණොත් මේ තත්වය පාලනය කරන්න බෑ," යනුවෙන් රජයේ වෛද්‍ය නිලධාරීන්ගේ සංගමයේ ලේකම් හරිත අලුත්ගේ බීබීසී සිංහල සේවයට කියා සිටියේය.
මේ අතර බීබීසී සිංහල සේවය සමඟ අදහස් දක්වමින් රජයේ හෙද නිලධාරීන්ගේ සංගමයේ සභාපති සමන් රත්නප්‍රිය කියා සිටියේ, සමස්ත ලෝකයම සෞඛ්‍ය ක්ෂේත්‍රය ප්‍රමුඛ කරගනිමින් කෝවිඩ්-19 වසංගතයට මුහුණ දෙන අතරවාරයේ, ශ්‍රී ලංකාව ඒ සඳහා හමුදාව ප්‍රමුඛ කරගැනීමේ වැරදි ක්‍රියාමාර්ගයක් අනුගමනය කළ බවය.
එපමණක් නොව ජනාධිපතිවරයා විසින් කොරෝනාවෛරස් වසංගතයට මුහුණදීම සඳහා පත්කරන ලද කාර්ය සාධක බලකායේ සභාපතිවරයා ලෙස පත්කරනු ලැබුවේ හමුදාපතිවරයා බව ද ඔහු පෙන්වා දුන්නේය.
"ඒක ආණ්ඩුව ගත්ත වැරදි තීරණයක්. ලෝකේ කිසිම රටක හමුදා ප්‍රකාශකයා හෝ හමුදාව සෞඛ්‍ය අවදානමක් ගැන නායකත්වය දෙනවා, මාධ්‍ය ප්‍රකාශ ඉදිරිපත් කරනවා අපි දැකලා නෑ," ඔහු පැවසීය.
වසංගතයක් මැඩලීම සඳහා එසේ හමුදා භටයන් යොදවන්නේ නම් ඔවුන්ට ඒ සඳහා නිසි පුහුණුවක් මෙන්ම ඔවුන්ට ආරක්‍ෂිත ඇඳුම් සහ උපකරණ ද ලබා දිය යුතු බව අවධාරණය කරන රජයේ හෙද නිලධාරීන්ගේ සංගමයේ සභාපති සමන් රත්නප්‍රිය වැඩිදුරටත් කියා සිටියේ, විශේෂයෙන්ම මුල් අවස්ථාවේ හමුදා භටයින්ට ආරක්ෂිත ඇඳුම් කිසිවක් ලබා දී නොතිබුණ බවය.
එම චෝදනාව පිළිබඳව විමසීම පිණිස සම කැබිනට් ප්‍රකාශක රමේෂ් පතිරණ අමාත්‍යවරයා සහ ජනාධිපති මාධ්‍ය අධ්‍යක්ෂ ජනරාල් මොහාන් සමරනායක ඇමතීමට බීබීසී සිංහල සේවය දැරූ උත්සාහය සාර්ථක නොවීය.
අප්‍රේල් 27 වන සඳුදා පස්වරු 6:30 වන විට ශ්‍රී ලංකාව තුළ තහවුරු වූ රෝගීන් සංඛ්‍යාව 571 ක් බව රජයේ ප්‍රවෘත්ති දෙපාර්තමේන්තුව පවසයි. සඳුදා දිනය තුළ රෝගීන් 44 දෙනෙකු වාර්තා වී ඇති අතර ඔවුන් සියලු දෙනාම නාවික හමුදා සාමාජිකයන් වේ.
නාවික හමුදා සාමාජිකයන් 95 දෙනෙකුට COVID-19 වැළඳී ඇති බවට අප්‍රියල් 26 දින වන විට තහවුරු වී තිබුණි.
මේ අතර මාධ්‍ය අමතමින් හමුදාපති, ජනරාල් ශවේන්ද්‍ර සිල්වා කියා සිටියේ සඳුදා වනවිට නාවික හමුදාවේ 180 දෙනෙකුට රෝගය ආසාදනය වී ඇති බවය.
සුවය ලබා රෝහල් වලින් පිටව ගිය මුළු රෝගීන් සංඛ්‍යාව 126කි.
07 දෙනෙකු රෝගය හේතුවෙන් මියගිය බව වාර්තා වී ඇත.
</doc>
<doc docid='bbc_sri-lanka-52036472' lang='sin' type='mono' source_url='https://www.bbc.co.uk/sinhala/sri-lanka-52036472' term='COVID'>
කොරෝනා වෛරසය: ශ්‍රී ලංකාව උගත් පාඩම් සහ උගත හැකි පාඩම්

ලෝකය පුරා කොරෝනාවෛරසය පැතිරයාමත් සමඟ බොහෝ රටවල මෙන්ම ශ්‍රී ලංකාවේ බලධාරීන් ද ආරම්භයේදී එය පැතිරයාම වැළැක්වීම සඳහා නිසි පියවර නොගත් නමුත් වෛද්‍යවරුන්, හෙද හෙදියන් ඇතුළු සෞඛ්‍ය සේවකයන්ගේ කැපවීමත්, රාජ්‍ය අංශයේ නිලධාරීන්ගේත් පොලිසිය සහ ආරක්ෂක අංශ දියත් කළ ක්‍රියාදාමයනුත් හේතුවෙන් තත්ත්වය තරමක් දුරට පාලනය කරගැනීමට ශ්‍රී ලංකාව මේ වනවිට සමත් වී සිටී.
විශේෂයෙන්ම වෛරසය හේතුවෙන් අලුතෙන් රෝගීන් වාර්තාවීම අවප්‍රමාණ වීම සාධනීය තත්ත්වයකි.
කෙසේ වුවත්, විදේශවල සිට පැමිණි ඇතැම් ශ්‍රී ලාංකිකයන් නිරෝධායනය ප්‍රතික්ෂේප කිරීම, රාජකීය - ශාන්ත තෝමස් ක්‍රිකට් සැණකෙළිය නැවැත්වීමට බලධාරීන් පියවර නොගැනීම, ඇතැම් යාඥා මෙහෙය සහ ශ්‍රීපාද ඇතුළු වන්දනා චාරිකා අවලංගු නොකිරීම මෙන්ම ව්‍යසනයක් පෙනී පෙනී මහ මැතිවරණය අවලංගු නොකිරීම ද බොහෝ දෙනාගේ විවේචනයට ලක් වී තිබේ.
ඇතැම් දේශපාලනඥයින් ඇඳිරි නීතිය අවස්ථාවේ පවා දේශපාලන රැස්වීම් පැවැත්වීම මෙන්ම පිරිත් පැන් සහ මුව ආවරණ බෙදමින් දේශපාලන වාසි ගැනීමට තැත් කිරීමත්, වසංගතයක් අවස්ථාවේ ජනාධිපතිවරයා ජාතිය අමතමින් එය මැඩ පැවැත්වීම පිණිස තුනෙන් දෙකේ බලයක් ඉල්ලා සිටීමත් දෝෂදර්ශනයට ලක් විය.
How did #DahamSirisena have a rooftop pool party at Cambridge Place last night (till past 2.30am today) in the middle of...
Facebook හි Namini කළ  වෙනි පළකිරීමේ අවසානය
දැනට පාලනය වී ඇති හැඩක් පෙනුණත් හදිසියේම තත්ත්වය බරපතල විය හැකි බවට රජයේ වෛද්‍ය නිලධාරීන්ගේ සංගමය ඇතුළු වෛද්‍ය විශේෂඥයින් අනතුරු අඟවා තිබේ.
කොවිඩ් 19 වසංගතය නිමා වී නැතත්, ශ්‍රී ලංකාව, ගතව ගිය සති කිහිපය ඇතුළත උගත් පාඩම් මොනවා ද? එවැනි වසංගතයකින් පවා නූගත් පාඩම් මොනවා ද?
දෙකෝටි විසි ලක්ෂයක පමණ ජනගහනයක් වෙනුවෙන් සමස්ත ශ්‍රී ලංකාවේ ම රෝහල්වල පවතින්නේ පූර්ණ පහසුකම් සහිත අධිසත්කාර ඇඳන් 500 ක් පමණ බව තක්සේරු කර තිබේ.
කිසියම් ලෙසකින් ඉතාලිය, ප්‍රංශය හෝ ඇමෙරිකා එක්සත් ජනපදයේ පමණක් නොව බ්‍රිතාන්‍යයේ මෙන් තත්ත්වයක් මතු වුවහොත් එය කිසිසේත් ම ප්‍රමාණවත් නොවන බව රහසක් නොවේ.
ඉතා අනගි දමිළ භාෂිත පිරුළක් ඇස ගැටුණි. එනම් ''මුත්තිසොත්තෛ උණ්ඩු පවලත්තිපළුදු උණ්ඩු'' යන්නයි. එහි සිංහල භාෂිත පදගතාර්ථය ...
Facebook හි Manjula කළ  වෙනි පළකිරීමේ අවසානය
මහණකමත් බණ දහමත් එයයි මට..

පරගොඩ රජමහා විහාරයේ විහාරාධිපති දේවාලේහිඳ අජිත හිමියන්ගේ මූලිකත්වයෙන් සිදු කෙරෙන කොරෝනාවට...
Facebook හි Dr Nalinda Jayatissa කළ  වෙනි පළකිරීමේ අවසානය
බීබීසී සිංහල සේවය සමඟ අදහස් දක්වමින් ප්‍රජාත්නත්‍රවාදය සඳහා මාධ්‍යවේදියෝ සංවිධානයේ ජ්‍යෙෂ්ඨ මාධ්‍යවේදී සුනිල් ජයසේකර කියා සිටියේ කොවිඩ් 19 වසංගතයේ දෙවැනි වටයක් මතු වුවහොත් සෞඛ්‍ය සේවය බරපතල අර්බුදයකට මුහුණ දෙනු ඇති බවය.
විශේෂයෙන් ම වෙන්ටිලේටර් වැනි උපකරණ සොයාගැනීමේ ගෝලීය අර්බුදයක් පවතින බැවින් කඩිනමින් ඒ පිළිබඳ අවධානය යොමු කිරීමේ වැදගත්කම ඔහු අවධාරණය කළේය.
හවායිහි උසස් අධ්‍යාපනය හදාරමින් සිටින ආර්ථික ප්‍රජාතන්ත්‍රවාදය සඳහා වූ සන්ධානයේ අමාලි වෙලගෙදර බීබීසී සිංහල සේවය සමඟ කියා සිටියේ, ආරක්ෂක කටයුතු සම්බන්ධ විශේෂ පනතක් යොදාගනිමින් බලධාරීන් හදිසි වෙන්ලේටර් නිෂ්පාදනය කිරීම සඳහා යොමු නොවන්නේ මන්දැයි ඇමෙරිකා එක්සත් ජනපදයේ පවා සංවාදයක් මතු වී පවතින බවය.
ශ්‍රී ලංකාවේ පුද්ගලික අංශයේ රෝහල්වල පවතින විද්‍යාගාරවල සෞඛ්‍යාරක්ෂිතභාවය සම්බන්ධයෙන් සෑහීමකට පත්විය නොහැකි යයි සෞඛ්‍ය සේවයේ නිරත මිතුරෙක් සඳහන් කළ බවත් අමාලි වෙලගෙදර කියා සිටියාය.
මේ අතර ස්කොට්ලන්තයේ ඩන්ඩි විශ්වවිද්‍යාලයේ ආචාර්ය උපාධිය හදාරමින් සිටින කෞශල්‍යා හේරත් බීබීසී සිංහල සේවය සමඟ අදහස් දක්වමින්, ශ්‍රී ලාංකිකයින් යනු දුෂ්කර අවස්ථාවලදී එකිනෙකාට උදව් කරගන්නා සමාජයක් බව පෙන්වා දුන්නාය.
"අපි ඉතාමත් නිර්මාණශීලී විසඳුම් ප්‍රජාවක් විදියට හොයාගන්නවා. පහසුකම් අඩු වුණත් අපිට හොඳ සෞඛ්‍ය සේවාවක් තියෙනවා. මිනිස්සු අරගල කරලා රැකගත්ත නිදහස් අධ්‍යාපනයෙන් බිහි කරපු අතිදක්ෂ වෛද්‍යවරුන් සහ සෞඛ්‍ය සේවකයින් පිරිසක් ඉන්නවා. රටේ මිනිස්සු සෞඛ්‍ය සේවයට පවා සිය පෞද්ගලික වත්කම් වලින් අත්‍යාවශ්‍ය උපකරණ මිලදී ගෙන දෙනවා. ලෝක සෞඛ්‍ය සංවිධානයේ විධායක අධ්‍යක්ෂකවරයා සඳහන් කරන පරිදි ප්‍රජාව නැතිනම් සිවිල් සමාජයට ශක්තිමත්ව ක්‍රියාත්මක වීමට අවශ්‍ය සම්පත් සහ බලය තිබෙන සමාජයකට මෙවැනි ආපදාවකට මුහුණ දීමට විශාල හැකියාව තිබෙනවා. මේ නිසාම ලංකාවට මීට මුහුණ දීමට හැකියාව තිබෙනවා," ඇය පවසන්නීය.
මේ අතර සමාජ ජාල ඔස්සේ අදහස් දක්වමින් ඇතැමුන් පෙන්වා දී තිබුණේ, නෙළුම් කුළුණ වැනි 'නාස්තිකාර' ඉදිකිරීම් සහ "ජාතික ආරක්ෂාව" වෙනුවෙන් කෙරෙන අධික වියදම් වෙනුවට රෝහල් සහ පාසල්වලට පහසුකම් ලබා දෙමින් ලාංකීය බලධාරීන් සමාජ ශුභසාධනය කෙරෙහි අවධානය යොමු කළ යුතුව තිබුණේය යන්න කොරෝනාවෛරසය මගින් අපට කියා දෙන එක් ප්‍රබල පාඩමක් බවය.
කොළඹ ඇතුළු ප්‍රදේශ කිහිපයක ඇඳිරි නීතිය පැනවීමෙන් අනතුරුව සිය අත්දැකීම ගැන බීබීසී සිංහල සේවය වෙත සටහනක් එවමින් තරුණ ගත් කතුවරියක සහ ලේඛිකාවක වන අනුරාධා තිඹිරියාගම පවසන්නේ තමන් "පැය 7ක පෝලිමක සිට, ළූණු ගෙඩියක් නොලැබ, දින දෙකක් ගිලන්ව සිටි," බවය.
"උදෑසන 7ට ඇරීමට නියමිතව තිබූ සුපිරි වෙළෙඳසලක උදෑසන 7 සිට හවස 2 වන තෙක් පෝලිමේ සිටියෙමි. (ඇඳිරි නීතිය ඉවත් කරන වෙලාව ඒ අතර වෙනස් විය) ඒ නමුත් අප ඇතුළුවන විට කිසිඳු අත්‍යවශ්‍ය ආහාර ද්‍රව්‍යයක් ඉතිරිව නොතිබිණි. එළවළුවක් තබා ළූණු ගෙඩියක් හෝ මිරිස් කරලක්වත් නොතිබිණි. පැය 7කට වඩා සිටගෙන සිටියත් මිලදී ගැනීමට අවශ්‍ය වූ කිසිවක් හමු නොවුණි. ආහාර ද්‍රව්‍ය හිඟයක් හෝ ගෑස් හිඟයක් හෝ එළවළු හිඟයක් නොමැති බව ප්‍රවෘත්තිවල පුන පුනා කීවත්, ඒවා බෙදා හැරීමේ ක්‍රමවත් වැඩපිළිවෙලක් නොමැති බව පැහැදිලිය. ආහාර හා ගෑස් ප්‍රශ්න නැගෙන්නට පටන්ගත් විට ඒවා නිවසට ගෙනත් දෙන බව කියවෙන විවිධ දැන්වීම් දැක ගත හැකිය. එහෙත් ඒවාට ද ඉල්ලුම සැපයීමේ විශාල අර්බුදයක් ඇතිවී තිබෙන නිසා බොහෝ දෙනා තවමත් එම ගැටලු නොවිසඳී සිටිති," ඇය පවසයි.
තවදුරටත් අදහස් දක්වන අනුරාධා තිඹිරියාගම: "20 වෙනිදා උදෑසන, එදින සවස ඇඳිරි නීතිය දමන බව දැනුම් දී තිබුණත්, දවල් 11, 12 වන විට සුපර්මාකට් වසා තිබිණි. ඉතිරි වී තිබූ සිල්ලර කඩවල ද ආහාර ද්‍රව්‍ය අවසන් වී තිබිණි. රාජකාරිවලට ගිය මා ඇතුළු බොහෝ දෙනාට, ඇඳිරි නීතිය දැමීමට නියමිතව තිබූ දෙදිනට තබා, එදිනෙදා මිල දී ගන්නා ද්‍රව්‍ය ලබා ගැනීමට ද ඉඩක් නොලැබිණි. සාමාන්‍යයෙන් ප්‍රොමෝෂන්ස් SMS කර එවන සුපර්මාර්කට් එකකින්වත්, ඔවුන් එදින වේලාසන වසා දමන බවට පණිවිඩයක් එව්වේ නැත. Uber, Pickme, ඩිලිවරි මෙන්ම ටැක්සි ද නවතා ඇති බව දුටුවේ, ඉන්ධන පිරවුම්හල් වසා ඇති නිසා මගීන් නංවා නොගෙන නිවෙස්වලට යන ත්‍රීවීල් රථ පැය බාගයක් පමණ උත්සාහ කර, ටැක්සියක් ගෙන්වා ගැනීමට ඇප් එක බැලූ විටය," යනුවෙන් ද සඳහන් කරන්නීය.
සෞඛ්‍ය සේවකයන්ගේත්, රාජ්‍ය අංශයේත්, පොලීසිය හා ආරක්ෂක අංශවල කැපවීම මේ අතර බොහෝ දෙනාගේ දැඩි ප්‍රසාදයට ලක් වී තිබේ.
බීබීසී සිංහල සේවය සමග අදහස් දක්වමින් තරුණ නිළියක සහ ව්‍යවසායිකාවක වන මිචෙල් දිල්හාරා කියා සිටියේ එකමුතුව සටන් කළ බැවින් කොරෝනාවෛරසය පැතිරයාම මෙතරම් දුරට හෝ පාලනය කරගත හැකි වූ බවය.
"ආදරණීය රණවිරුවන්, ත්‍රිවිධ හමුදා නිලධාරිවරුන්, වෛද්‍යවරුන්, හෙද සේවයේ සියලු ම සෞඛ්‍ය ක්ෂේත්‍රයේ, පොලිස් නිලධාරිවරුන්, මහජන සෞඛ්‍ය පරීක්ෂකවරුන්, සියලු ම පරිපාලන ක්ෂේත්‍රයේ, සියලු ම ජනමාධ්‍ය, තම ජීවිතය ද ගැන නොසිතා COVID -19 මුලින් උපුටන්න පෙළගැසුණු සියලු නිලධාරිවරුන් ද, සමාජ ජාලා එකමුතුවෙන් මේ වන විට විශාල ප්‍රගතියක් අනෙකුත් රටවලට සමාන්තරව ලබා ගැනීමට අපේ රටට හැකි වුණා," යනුවෙන් මිචෙල් දිල්හාරා සඳහන් කළාය.
"නිරෝධායනයට පත්වූවන් විශාල ප්‍රමාණයක්, සතුටින් තම නිවෙස්වලට නැවත පිටත් කිරීමට තරම් අපේ රට වාසනාවන්ත උනා. මෙතරම් අවදානම් තත්ත්වයක් යටතේදීත් මහජනතාව Face mask මහමින් සහෝදර ජනතාව වෙත බෙදන හැටි මන් දැක්කා. එක්තරා පොළක සම්පූර්ණ එළවළු නොමිලේ බෙදනවා මන් දැක්කා. ඒ අතින් මගේ රට ආසියාවේ ආදරණීය ම රටක්."
ඔස්ට්‍රේලියාවේ වෙසෙන ඉංජිනේරුවරියක සහ කලා ශිල්පිනියක වන ශානිකා සෝමතිලක ද මිනිසත්කම විදහා දැක්වෙන අපූරු ඡායාරූපයක් පළ කර තිබුණි.
කෙසේ වුවත් නිරෝධායන වැඩපිළිවෙළ ගැන ලේඛිකා අනුරාධා තිඹිරියාගම දරන්නේ මෙවැනි අදහසකි.
"මෙම මුළු තත්ත්වය ම වැරදි ලෙස ජනතාව අතරට ගොස් ඇති බව පෙනෙන්නේ නිරෝධායනයට ලක් නොවී සැඟවෙන්නට පෙළඹුණු මිනිසුන්ගෙන් පමණක් නොව, සෙම්ප්‍රතිශ්‍යාවක් වැළඳුණු මිනිසුන් පවා පොලීසියෙන්, මාධ්‍යවලින් ප්‍රශ්න කෙරෙන, කොන් කෙරෙන තත්ත්වයෙනි. ඇඳිරි නීතිය කඩ කළ මිනිසුන්ට අමානුෂික ලෙස බැන වදින, පහර දෙන පොලිස් නිලධාරීන්ගේ සිට, රෝගීන් සංඛ්‍යාවත් ඇඳිරි නීතිය උල්ලංඝණය කළ සංඛ්‍යාවත් සසඳමින් පරිභව කාර්යයේ නිරත වන සමාජ මාධ්‍ය ප්‍රජාවත්, පසුවන්නේ කොරෝනා මිත්‍යා තත්ත්වයකය. එලෙස අපහාසයට ලක්වූ බොහෝ අහිංසක මිනිසුන්, යම්කිසි හේතුවක් නිසා නිවසින් එළියට බැස තිබෙන බව සිතීමට හෝ විමසීමට තරම් සමාජය ඉවසිලිමත් නැත," ඇය පවසන්නීය.
රට බරපතල ආපදාවකට මුහුණ දෙමින් සිටින අවස්ථාවක විසුරුවා හැර තිබෙන පාර්ලිමේන්තුව යළි කැඳවා ආපදා කළමනාකරණ සේවා මෙහෙයවන මෙන් විරුද්ධ පක්ෂ මෙන් ම උගතුන්, මාධ්‍යවේදීන්, සිවිල් ක්‍රියාධරයන් ඇතුළු පිරිස් ද ආණ්ඩුවෙන් ඉල්ලා සිටිති.
බීබීසී සිංහල සේවය ඇතුළු මාධ්‍ය වෙත නිවේදනයක් එවමින් මැතිවරණ කොමිසමේ සාමාජික මහාචාර්ය රත්නජීවන් හූල්, කොරෝනාවෛරස වසංගතයත් සමඟ ශ්‍රී ලංකාවේ ප්‍රජාතන්ත්‍රවාදය අර්බුදයකට මුහුණ දී සිටින බවට අනතුරු අඟවා තිබුණි.
විශේෂයෙන්ම වසංගතය මතුවෙමින් පවතිද්දී ජනාධිපති ගෝඨාභය රාජපක්ෂ විසින් පාර්ලිමේන්තුව විසුරුවා හරිනු ලැබීම දැඩි දෝෂදර්ශනයට ලක් කරන මහාචාර්ය රත්නජීවන් හූල්, පවතින වාතාවරණය යටතේ "ඒකාධිපතිවාදයක්" මතුවීම වැළැක්වීම පිණිස පාර්ලිමේන්තුව විසුරුවා හැරීමේ ගැසට් නිවේදනය ජනාධිපතිවරයා විසින් වහාම අවලංගු කරනු ලැබිය යුතු බවත් අවධාරණය කරයි.
ට්විටර් පණිවුඩයක් නිකුත් කරමින් මහාචාර්ය රොහාන් සමරජීව පවසා තිබුණේ පාර්ලිමේන්තුව නියෝජනය කළ පක්ෂ නායකයින්ගේ රැස්වීමක් කැඳවන මෙන් තමන් ද හිටපු කතානායක කරු ජයසූරිය අමතා කිහිප වතාවක් ම ඉල්ලා සිටි බවය.
හිටපු කතානායකවරයාගේ ඉල්ලීම ප්‍රකාර අගමැති මහින්ද රාජපක්ෂ පසුගිය දා පක්ෂ නායක රැස්වීමක් කැඳවා තිබිණි.
අසාර්ථකත්වයන්ට වහා විසඳුම් ‍‍සොයන්න. පාර්ලිමේන්තුව කැඳවන්න. රාජ්‍ය යන්ත්‍රය හදිසි අවස්ථාව වෙනුවෙන් ප්‍රතිසංවිධානය කරන්න.
Facebook හි අජිත් කළ  වෙනි පළකිරීමේ අවසානය
මේ අතර සමාජ මාධ්‍ය ඔස්සේ විශේෂ ප්‍රකාශයක් කළ හිටපු අගමැති රනිල් වික්‍රමසිංහ කියා සිටියේ, වසංගතය සම්බන්ධ කටයුතු මෙහෙයවන සම්බන්ධීකරණ කමිටුව ගැන සෑහීමකට පත්විය නොහැකි බවය.
විශේෂයෙන් ම බ්‍රිතාන්‍ය අගමැතිවරයා දිනපතා මාධ්‍ය හමුවෙමින් කොරෝනා මර්දන ව්‍යාපෘතියට නායකත්වය දුන් අතර, එක්සත් ජනපදයේ එයට නායකත්වය දෙනු ලබන්නේ උප ජනාධිපතිවරයා බව පෙන්වා දෙන හිටපු අගමැති රනිල් වික්‍රමසිංහ, අප්‍රේල් 30 වෙනි දිනෙන් අනතුරුව මහජන මුදල් භාවිතයට ජනාධිපතිවරයාට බලයක් නොමැති බවත් අවධාරණය කරයි.
"කෙටි කාලීන දේශපාලන වාසි සඳහා ප්‍රමුඛත්වය දී කටයුතු කළොත්, දේශපාලන වාසි ලබාගැනීමට රටක් ඉතුරුවන්නේ නැති බව මම ආණ්ඩුවට මතක් කිරීමට කැමතියි," රනිල් වික්‍රමසිංහ පැවසීය.
ජ්‍යෙෂ්ඨ මාධ්‍යවේදී සුනිල් ජයසේකරද පවසන්නේ, ආණ්ඩුක්‍රම ව්‍යවස්ථාවේ 70/7 වගන්තිය ප්‍රකාර විසුරුවා තිබෙන පාර්ලිමේන්තුව හදිසි අවස්ථාවකදී යළි කැඳවීමට ජනාධිපතිවරයාට බලය තිබෙන බවය.
මෙහි අන්තර්ගතය නැත
"වෛරසයට එරෙහි සාමූහික සටනේ ජෙනරාල්වරු සහ සොල්දාදුවන් වන වෛද්‍යවරු සහ හෙදියන්" මෙන්ම රාජ්‍ය සේවය, පොලීසිය සහ ත්‍රීවිධ හමුදාව ද ඔවුන්ගේ දරන ප්‍රයත්නයට කෘතඥතාව පළ කරන හිටපු මුදල් අමාත්‍ය මංගල සමරවීර ද වසංගතය ලොව පුරා පැතිර යද්දී "රජයේ ඉහළම පාර්ශවයන්ට සම්බන්ධ අය විසින්" සංචාරක ප්‍රවර්ධන වීඩියෝවක් නිර්මාණය කිරීමත්, පාසල් පවා වසා දැමූ නමුත් දිගටම මැතිවරණය වෙනුවෙන් පෙනී සිටීමත් ආණ්ඩුව දෝෂ දර්ශනයට ලක් කර තිබිණි.
දැනට එඩින්බරා විශ්ව විද්‍යාලයේ ආචාර්ය උපාධිය හදාරමින් සිටින කෞශල්‍යා හේරත් පවසන්නේ, පාර්ලිමේන්තු ප්‍රජාතන්ත්‍රවාදය ශ්‍රී ලංකාවට අවශ්‍ය නැතැයි යන මතය "සියුම් ලෙස නමුත් තිරසර ලෙස කාවැදෙමින් තිබීම" භයානක තත්ත්වයක් බවය.
"ප්‍රජාතන්ත්‍රවාදී සමාජයක තියෙන වටිනාකම අපිට කෙටිකාලීනව කියන්න අමාරුයි," බීබීසී සිංහල සේවය සමඟ අදහස් දක්වමින් ඇය කියා සිටියාය.
"හදිසි අවස්ථාවකදී ඒකාධිපති චීනය වගේම ප්‍රජාතන්ත්‍රවාදී ඉතාලියත් එක ලෙස බැටකමින් ඉන්නවා අපිට පේනවා. චීනය යම් දුරකට තත්ත්වය ඒකාධිපතිත්වය පාවිච්චි කරලා සමනය කරගත්ත නිසා ඒක සාර්ථක මොඩලයක් කියන්න බෑ. උදාහරණයක් විදියට චීනයේ පවතින ඒකාධිපති ක්‍රමයම තමයි මුලින්ම වෛරස ගැන අනතුරු අඟවපු වෛද්‍යවරයා නිහඬ කරලා මෙහි ව්‍යාප්තිය වැඩිවෙන තැනට කටයුතු කළේ. ඒ විතරක් නෙමෙයි ඒ ගැන චීනයේ සමාජමාධ්‍ය වල කතිකාවතක් ඇති වීම පවා පාලනය කෙරුණා."
COVID 19 උවදුර හමුවේ දෙස් විදෙස් ජනයාට ආරක්ෂිත පරිසරයක් නිර්මාණය කිරීම වෙනුවෙන් සේවය කරන බලධාරීන්, සෞඛ්‍ය සේවකයින්,...
Facebook හි Gotabaya Rajapaksa කළ  වෙනි පළකිරීමේ අවසානය
Facebook හි Charitha Herath චරිත හේරත් කළ  වෙනි පළකිරීමේ අවසානය
ඕනෑම රටක හදිසි තත්ත්වයකදී එය පාලනය සඳහා හමුදාව සහ පොලිසිය යොදාගැනීම සාමාන්‍ය තත්ත්වයක් බව පෙන්වාදෙන කෞශල්‍යා හේරත්, "ලංකාවෙ ඉතා ම දක්ෂ විනය ගරුක හමුදාවක් ඉන්නවා සහ ඒක ලංකාවට හදිසි ආපදාවලට මුහුණ දීමට ශක්තියක්. ගිය වසරේ ත්‍රස්තවාදී ප්‍රහාරය වළක්වාගන්නට රජය අසමත් වුනත් ඉන් පස්සේ හමුදාව නිසිලෙස තත්ත්වය කළමනාකරණය කළා. එක විදියකට මේ වසරේ වෙන්නෙත් ඒ හා සමානකම් තියෙන දෙයක්. වෛරසය රටට ඇතුළුවීම රජයට වළක්වාගන්න බැරි වුනත් ඉන් පසු ඇඳිරිනීති තත්ත්වය ‍යටතේ හමුදාව නිසි ලෙස ඒ තත්ත්වය පාලනය කරනවා. නමුත් ආපදාවක් කළමනාකරණය කිරීමේදී සම්පූර්ණ පාලනය හමුදාව හෝ පොලීසිය අතට දීම නම් අනුමත කරන්න බෑ," යනුවෙන් ද සඳහන් කළාය.
මෙවැනි අවස්ථාවක පවා සෞඛ්‍ය සේවයේ කටයුතුවලට අමතරව අනෙකුත් කටයුතු සියල්ල හමුදාවට කිරීමට සිදුවීම රාජ්‍ය ‍යාන්ත්‍රණයේ දුර්වලකමක් බව ඇයගේ අදහසය.
විශේෂයෙන්ම රටේ පාර්ලිමේන්තුවත් නොමැති අවස්ථාවේ චීනයෙන් රුපියල් මිලියන 500 ක ණයක් ලබාගනිමින් රජය අර්බුදයට මුහුණ දෙමට සැරසෙන බව පෙන්වාදෙන ඇය, "අප දැනටමත් අසාමාන්‍ය ලෙස ණයකාර රටක්. දූපතක් වන රටට වෛරසය නොගෙන්වාගෙන කටයුතු කිරීමට තිබූ හැකියාවන් මඟහරවාගෙන දැන් ලෝකයට ණය වී රටේ මිනිසුන් සියලුදෙනා පීඩාවට පත්වෙන ලෙස, රටේ සියලු නිෂ්පාදන, පරිපාලන, අධ්‍යාපන සහ සමාජ කටයුතු අඬපණ කරගෙන අප මේ ව්‍යසනයට මුහුණ දෙමින් සිටිනවා," යනුවෙන් ද සඳහන් කළාය.
"ඇත්තටම හදිසි වසංගත තත්ත්වයකදී රටේ ජනතාව නියෝජනය කරන පාර්ලිමේන්තුවක් සහ පරිපාලන යන්ත්‍රයක් නිසි ලෙස ක්‍රියාත්මක නොවීම අභාග්‍යයක්. මේ වෙලාවෙ ජනතාව ඉතාමත් කල්පනාකාරී විය යුතුයි ප්‍රජාතන්ත්‍රවාදී නොවෙන ප්‍රවාහයන් උත්කර්ෂයට නොනංවා රටේ දීර්ඝකාලීන සුභසිද්ධිය ගැන විවෘතව සහ බුද්ධිමත්ව දකින්න. හදිසි අවස්ථාවකදී, විශේෂයෙන්ම වසංගත තත්ත්වයකදී විවිධ ක්ෂේත්‍ර පාලනය කිරීම සඳහා එක් එක් ක්ෂේත්‍ර වලට අදාල විශේෂඥයින්ගේ සහය ගන්න ඕනේ. වෛද්‍යවරුන්ගේ සංගමයත් මේක පැහැදිලි කරලා තිබුණා. ඇඳිරි නීති තත්ත්වයක් කියන්නෙ රටේ විවිධ ක්ෂේත්‍ර වල බිද වැටීමක්, එහිදී සමාජයේ වඩාත්ම ආන්තික කොටස් වඩා වැඩි පීඩාවකට ලක්වෙනවා. මේ වෙලාවෙ නීති ක්‍රියාත්මක කිරීමට එහා ගිය සමාජ ආර්ථික කළමනාකරණයක් සහ පරිපාලනයක් අවශ්‍ය වෙනවා. ඒ සේරම හමුදාව මඟින් පමණක් කරන්න පුළුවන් නම් රටට අනෙකුත් වෘත්තිකයින් අවශ්‍ය වන්නේ නෑ."
ආපදා අවස්ථාවේ ජනාධිපතිවරයා ලබා දුන් සහන මල්ල අගය කරන අමාලි වෙලගෙදර, කෙසේ වුවත් ක්ෂුද්‍ර මූල්‍ය ණය අර්බුදයෙන් බැට කන 20,000 කට ආසන්න කාන්තාවන්ට සහනයක් නොලැබීම කනගාටුදායක තත්ත්වයක් බවය.
මෙහි අන්තර්ගතය නැත
ආපදා අවස්ථාවක සිය මඩිය තරකර ගැනීමට සැරසෙන ජාවාරම්කරුවන් ගැන ද ලේඛිකා අනුරාධා තිඹිරියාගම පෙන්වා දුන්නාය.
"work at home jobs රැල්ලක් ෆේස්බුක් හරහා ව්‍යාප්ත වෙමින් පවතී. ඉතා විශාල දැන්වීම් සංඛ්‍යාවක් මතු වෙමින් තිබේ. පවසන රැකියාව කුමන ආකාරයේ වුවත් ඒවා සියල්ලේ ඇති පොදු ලක්ෂණයක් වන්නේ ආරම්භක ගාස්තු, දෛනික ගාස්තු ඇතුලත් වීමය. මේවාට ඇප් එකක් බාගත කළ යුතුය, ඒවායින් මුදල් අය කර ගැනේ. එම ඇප්ස්වල රිවීව්ස් කියවූ විට කාරණය වටහා ගත හැකිය. මිනිසුන් මේ තරම් අවිනිශ්චිත, අපහසු කාලයක් ගත කරමින් සිටින විට මෙවැනි ප්‍රෝඩා ව්‍යාප්ත වීම ඉතා කණගාටුදායකය."
රජය, සාමාන්‍ය ජනතාව මෙන්ම වෘත්තිකයන් ද මේ අවස්ථාවේ "අතිශය ව්‍යාකූල හැසිරීමක් පෙන්නුම් කරන" බව ඇයගේ අදහසය.
"එකිනෙකට පරස්පර උපදෙස් වෛද්‍යවරුන්ගෙන් පවා මුදාහැරේ, මාධ්‍යවල සංසරණය වේ. මුඛ ආවරණ පිළිබඳ විසංවාදය එක් උදාහරණයක් පමණි."
"ඇඳිරිනීතිය යනු සුදුසු පිළිතුර නොවන බව, තීරණ ගන්නන් හෝ පොදු සමාජය සැබැවින් වටහාගෙන නැත. ඇසෙන, දකින ඕනෑම දෙයක් ඔහේ ප්‍රචාරය කිරීමට ජනතාව පෙළඹී ඇත. ලෝකයටම අලුත් ගැටලුවක් ඉදිරියේ විමසිලිමත්ව, සානුකම්පිතව සහ අපේක්ෂාසහගතව කටයුතු කිරීම, කිසිවක් නොදැන සියල්ල දත් සේ එකිනෙකාට පරිභව කරගන්නවාට වඩා වැදගත් බව පෙනේ. නිහඬව, වීදි සතෙකුට වතුර ස්වල්පයක් හෝ තබා එන මිනිසෙකුගෙන් ඊට වඩා විශාල කාර්යයක් ඉටු වන බව සිතමි.
පාර්ලිමේන්තුව යළි කැඳවන මෙන් කරන ඉල්ලීම සහ ව්‍යසනයක් අවස්ථාවේ මැතිවරණය කල් නොදැමීම සම්බන්ධයෙන් එල්ලවන විවේචන පිළිබඳව විමසීම පිණිස ජනාධිපති මාධ්‍ය අධ්‍යක්ෂ ජනරාල් මොහාන් සමරනායක ඇමතූ අවස්ථාවේ ඔහු කියා සිටියේ, ඒ සම්බන්ධයෙන් ජනාධිපතිවරයාගෙන් විමසා ප්‍රතිචාරය දැක්වීමට උත්සහ කරන බවය.
කෝවිඩ්19 වසංගතය සම්බන්ධයෙන් ක්‍රියා කරන කාර්ය සාධක බලකාය පිළිබඳව එල්ලවන විවේචනවලට ප්‍රතිචාර දක්වමින් මොහාන් සමරනායක සඳහන් කළේ, ජනාධිපතිවරයා විසින් මේ වනවිට කාර්ය සාධක බලකා කිහිපයක්ම පත් කරනු ලැබ තිබෙන අතර ඒ අතරින් බලකා කිහිපයකම ප්‍රධානත්වය හිමිවන්නේ සිවිල් සහ සෞඛ්‍ය බලධාරීන්ට බවය.
විශේෂයෙන්ම ප්‍රධාන පෙළේ රාජ්‍ය නිලධාරීන් සහ ත්‍රිවිධ හමුදාපතිවරුන් ද ඇතුළත් ප්‍රධානම කාර්ය සාධක බලකාය බැසිල් රාජපක්ෂගේ ප්‍රධානත්වයෙන් ක්‍රියාත්මක වන බව ද ජනාධිපති මාධ්‍ය අධ්‍යක්ෂ ජනරාල්වරයා සඳහන් කළේය.
ජනාධිපති අරමුදලින් රුපියල් මිලියන 100 ක් යොදවා "කෝවිඩ්19 සෞඛ්‍ය සහ සමාජ ආරක්ෂණ අරමුදල" පිහිටුවන ලද බවත් ඔහු වැඩිදුරටත් කියා සිටියේය.
කියවන්න:
</doc>
<doc docid='bbc_world-52438533' lang='sin' type='mono' source_url='https://www.bbc.co.uk/sinhala/world-52438533' term='COVID'>
කොරෝනා බියෙන් පෙළෙන ආසියාවට මස් වෙනුවට "බොරු මස්"

කොරෝනාවෛරසය පැතිරයාමත් සමග වසා තැබීමට සිදු වූ චීනයේ ආපන ශාලා (cafes) සහ භෝජනාගාර (restaurants) යළි විවෘත කරනු ලැබීමත් සමග, ඔවුන්ගේ ආහාර වට්ටෝරුවලට (menu) මස් නොවන එහෙත් මස් හා සමාන ආහාර දීසි හඳුන්වා දීමට පටන්ගෙන ඇත.
මස් හැඩයෙන් සහ මස් රසැතිව පිස නිමවා ඇති මේ ආහාර සැකසෙන්නේ ශාක පදනම් කරගත් ආහාර නිෂ්පාදනවලිනි.
'Beyond Meat' ආහාර නිෂ්පාදන සමාගම මගින් නිපදවනු ලබන ශාක මගින් සකස් කෙරුණ ආහාර චීනය පුරා පිහිටි 'ස්ටාර්බක්ස්' (Starbucks) ආපනශාලාවන්හි අලෙවි කිරීම පසුගිය බදාදා පටන් ආරම්භ විය.
ක්ෂණික ආහාරවලින් සංග්‍රහ කරන KFC වැනි භෝජනාගාර පවා, ශාක නිෂ්පාදනවලින් පිසන ලද ව්‍යාජ කුකුල් මස් නිෂ්පාදන ඔවුන්ගේ නව ආහාර වට්ටෝරුවලට ඇතුළත් කරමින් සිය පාරිභෝගිකයන් පිනවීම සඳහා මේ සතියේ පටන් අත්හදා බැලීම් ආරම්භ කරනු ඇත.
චීනය කොරෝනාවෛරසයෙන් ගොඩ එමින් සිටින අතර වාරයේ, එරට බොහෝ දෙනෙක් සෞඛ්‍ය සම්පන්න ආහාර වේලක් කෙරෙහි අවධානය යොමුකරමින් සිටිති.
''චීනය තුළ ශාක මගින් නිෂ්පාදනය කරන ලද මස් වර්ග සඳහා පවතින ඉල්ලුම ඉහළ යමින් ඇතැයි ඇමෙරිකා එක්සත් ජනපදය මූලස්ථානය කර ගත් 'Beyond Meat' සමාගම පවසයි.
චීනයේ 'ස්ටාර්බක්ස්' (Starbucks) ආපනශාලා 3,300 ක් ශාකමය මාංශ ආහාර වර්ග තුනකින් දැනටමත් පාරිභෝගිකයන්ට සංග්‍රහ කරෙමින් පවතින බවත්  'Beyond Meat' සමාගම සඳහන් කරයි.
පසුගිය ජනවාරි මාසයේ වසා දැමීමට සිදු වූ 'චීනයේ 'ස්ටාර්බක්ස්' (Starbucks) ආපන ශාලා සමූහය මේ වන විට යළි විවෘත කෙරෙමින් පවතී.
'ෂැන්හයි' ( Shanghai) සහ 'ග්වාන්ෂු' (Guangzhou) සහ 'ෂෙන්ෂෙන්' (Shenzhen) වැනි දකුණු චීනයේ නගරවල සිය ආපනශාලාවන්හි ශාකමය මාංශ  පළමු වරට ආහාර අලෙවි කරනු ලැබීමට පියවර ගනිමින් ඇත.
මස් මාංශ ආහාර වෙනුවට ශාකමය ආහාර සඳහා ලෝකය පුරා ඉල්ලුම ඉහළ යමින් පවතින ප්‍රවනතාව හමුවේ චීනයේත් ආදේශක මාංශමය ආහාරවලට  ඇති ඉහළ ඉල්ලුමත් සමග ශාකමය මාංශ නිෂ්පාදනය කරන බටහිර සමාගම් එරටට ද  ඇතුළු වීමට බලාපොරොත්තු වෙයි.
අප්‍රිකානු 'ඌරු උණ' (swine fever ) හේතුවෙන් තම සත්ව ගොවිපොලවල  ඌරන් ඇතුළු ආහාර සඳහා ඇතිකරන සතුන්ගෙන්  අඩක්ම  2018 වසරෙහි විනාශවීම  නිසා, චීනය විශේෂයෙන් ම ඌරුමස් ඇතුළුව මස් හිඟයකට මුහුණ දී ඇත.
දැන් පවතින  'Covid 19' වයිරස් උවදුර සැලකිල්ලට ගනිමින් ලෝකය පුරා කම්හල්වලට තහංචි පනවා ඇති හෙයින්, තම රටට අවශ්‍ය ඌරුමස් ආනයනය කරනු ලැබීම අතින් ද චීනය දුෂ්කර අරගලයකට මුහුණ දී සිටියි.
"දිගුකාලීන වර්ධනය අතින් බලන විට ආසියාව මූලෝපායීය වශයෙන් වැදගත් ම කලාපයක්. 2020 වසරේ අවසානය වන විට ආසියාව සඳහා කෙරෙන  නිෂ්පාදනය  එහිම සිදුකරනු ලැබීම  'Beyond Meat' සමාගමේ ඉලක්කයයි'' එම සමාගමේ ප්‍රකාශකයෙක් සඳහන් කළේය.
'Beyond Meat' සමාගම සිංගපූරුව, දකුණු කොරියාව, තායිලන්තය, වියට්නාමය සහ පිලිපීනය ඇතුළු ආසියානු රටවල කීපයක ශාකමය මාංශ නිෂ්පාදන බෙදා හැරීම දැනටමත් ආරම්භ කරනු ලැබ ඇත.
එහෙත් මෙම වාණිජමය ක්‍රියාවලියේදී 'ස්ටාර්බක්ස්' (Starbucks, 'KFC' සහ 'බියොන්ඩ් මීට්' (Beyond Meat) වැනි ව්‍යාපාරික සමාගම් එක්තරා අභියෝගයකට ද මුහුණ දෙනු ඇත.
එනම්, ඔවුන්ගේ ශාකමය මාංශ නිෂ්පාදන අනුභව කිරීම සඳහා චීන පාරිභෝගිකයන් ආකර්ෂණය කර ගැනීමය.
''වඩාත් සෞඛ්‍යය සම්පන්න මාංශමය නොවන ප්‍රෝටීන් සඳහා ඇමෙරිකා එක්සත් ජනපදයේ මෙන් චීනයේ අධික ඉල්ලුමක් නැහැ.ඊට හේතුව චීන ජනතාව  එක්සත් ජනපදයේ හෝ යුරෝපයේ ජනයාට වඩා බොහෝ එළවළු වර්ග තමන්ගේ දෛනික ආහාර වේලට දැනටමත් එකතු කර ගැනීම. දැන් තමන් ශාක භක්ෂිකයන්ය කියල කියන්න චීන ජනයාට අමුතුවෙන් උවමනාවක් නැහැ,'' චීන වෙළෙඳපොළ පර්යේෂණ කණ්ඩායමේ ෂෝන් රීන්  (Shaun Rein ) පවසයි.
එක්සත් රාජධානිය ගත් විට 'ග්‍රෙග්ස්' (Greggs) පටන් 'මැක්ඩොනල්ඩ්ස් ' දක්වාත්, 'බර්ගර් කිං' (Burger King) පටන්  'KFC' දක්වාත් ආහාරමය නිෂ්පාදන අලෙවිකරණ සමාගම් තමන් මස්මාංශ වෙනුවට ආදේශක ශාකමය ආහාර(vegan) දැනටමත් සපයමින් ඇති බව හෝ ඉදිරියේදී සපයන බව නිවේදනය කරනු ලැබ ඇත.
</doc>
<doc docid='bbc_sri-lanka-51940959' lang='sin' type='mono' source_url='https://www.bbc.co.uk/sinhala/sri-lanka-51940959' term='COVID'>
කොරෝනා වෛරසය: ලෝක සෞඛ්‍ය සංවිධානයේ ශ්‍රී ලංකාව අයත් කලාපයට අනතුරු ඇගවීමක්

ලෝක සෞඛ්‍ය සංවිධානය අගහරුවාදා (මාර්තු 17) අග්නිදිග ආසියාවේ රටවලට දැඩි අනතුරු ඇඟවීමක් නිකුත් කළේය.
"තත්ත්වය වේගයෙන් වර්ධනය වෙමින් පවතිනවා. වෛරසය වැඩි පිරිසකට ආසාදනය වීම වැළැක්වීම සඳහා අප ගන්නා සියලු උත්සහයන් වහා ම වැඩි කළ කළ යුතුයි," ලෝක සෞඛ්‍ය සංවිධානයේ අග්නිදිග ආසියානු කලාපීය අධ්‍යක්ෂ වෛද්‍ය පූනම් ඛෙත්‍රපල් සිං පැවසීය.
"සමූහ වශයෙන් වෛරසය සම්ප්‍රේෂණය වෙන බව තහවුරු වෙලා තියෙනවා. මෙය සුපරීක්ෂාකාරී හා ඵලදායී සෝදිසියක් පිළිබද අනතුරු ඇඟවීමක් වන අතර, COVID-19 තවදුරටත් පැතිරීම වැළැක්වීම සඳහා වඩාත් ක්‍රියාශීලී හා සමස්ත සමාජ ප්‍රයත්නයක අවශ්‍යතාව ද එමගින් අවධානයට ලක් කරනවා."
ලෝක සෞඛ්‍ය සංවිධානයේ අග්නිදිග ආසියානු කලාපයට අයත් රටවල් 11 අතරින් රටවල් 8ක කොරෝනාවෛරසය ආසාදිතයින් තහවුරු වී තිබේ.
කොරෝනාවෛරසය ව්‍යාප්ත වීම පාලනය කිරීම සදහා ශ්‍රී ලංකාව මේ වන විට පියවරයන් රැසක් අනුගමනය කරමින් සිටී.
එම වැඩපිළිවෙළෙහි කොටසක් ලෙස බදාදා (මාර්තු 18) මධ්‍යම රාත්‍රියේ සිට මගී ගුවන් යානා කටුනායක ගුවන් තොටුපොළට ගොඩ බැස්වීම සති දෙකක කාලයක් සදහා අත්හිටුවා තිබේ.
ඊට අමතරව, කොරෝනාවෛරසය වැඩි වශයෙන් පැතිර ගිය රටවල සිට පැමිණි නිරෝධායන ක්‍රියාවලියට සහභාගි නොවූ පිරිස් හදුනාගෙන ඔවුන් නිරෝධායනයට එක් කිරීමට සැලසුම් කර තිබේ.
රජය උපදෙස් දී ඇත්තේ, පුද්ගල ඒකරාශී වීම් සහ විනෝද හෝ වන්දනා ගමන්වල නිරත නොවන ලෙසය.
මේ අතර, ඓතිහාසික ස්ථාන, උද්භිද උද්‍යාන මෙන් ම රාජ්‍ය ආයතනවලට ජනතාව පැමිණීම අවම කිරීමට ද රජය පියවර ගෙන තිබේ.
ගෝලීය තත්ත්වය
ලෝක සෞඛ්‍ය සංවිධානයේ වාර්තා අනුව මේ වන විට රටවල් 159ක මෙම කොරෝනාවෛරසය පැතිර තිබේ.
මේ වන විට ආසාදිත රෝගීන් සංඛ්‍යාව 184,976ක් වන අතර ජීවිතක්ෂයට පත් පුද්ගලයින් සංඛ්‍යාව 7529 දෙනෙකි.
</doc>
<doc docid='bbc_sri-lanka-52022571' lang='sin' type='mono' source_url='https://www.bbc.co.uk/sinhala/sri-lanka-52022571' term='COVID'>
කොරෝනා වැළඳී සුවය ලැබූ පළමු ශ්‍රී ලාංකිකයා මෙතෙක් නොකී කතාව

නව කොරෝනා වෛරසයට (COVID - 19) ගොදුරු වී සුවය ලබා නිවසට ගිය පළමු ශ්‍රී ලාංකිකයා වූ ජයන්ත රණසිංහ මෙතෙක් නොකිවූ කතාවක් බීබීසී සිංහල සේවයට හෙළි කිරීමට කැමැත්ත පළ කළේය. මේ ඔහු හා සංවාදයේ යෙදුනු ෂර්ලි උපුල් කුමාර තබන සටහනකි.
''මාර්තු 09 වැනිදා හවස තමයි මට කොරෝනා කියලා තහවුරු වුණේ. එදා රෑ 11ට, 12ට මාව උඩ තට්ටුවට අරගෙන ගියා. මාර මරණ බයක් දැනුණා. එල්ලුම්ගහ පෙනී පෙනී කාමර වලට අරං යනවා වගේ හිතුණා. රෝහල් කාර්ය මණ්ඩලය බයවෙන්න එපා කියලා මාව සැනසුවා,'' යනුවෙන් ජයන්ත රණසිංහ සිය අත්දැකීම් විස්තර කිරීම ආරම්භ කළේය.
කොළඹ, අයිඩීඑච් හෙවත් ජාතික බෝවන රෝග විද්‍යායතන රෝහලේ දින 18ක් ප්‍රතිකාර ලැබූ ඔහු මාර්තු 22 වන සඳුදා පස්වරුවේ යළි නිවසට පැමිණියේය. නිවසෙන් පිටතට නොගොස් තවත් දින 21ක් ස්වයං නිරෝධනයට ලක් වන ලෙස වෛද්‍යවරු ඔහුට උපදෙස්  දුන්හ.
COVID - 19 වෛරසය ආසාදිත පළමු ශ්‍රී ලාංකිකයා තමන් බව අනාවරණය වීමත් සමග ඔහුගේ බිරිඳ සහ දරු දෙදෙනා ඉතා සුළු පිරිසකගේ  රැවුම්, ගෙරවුම් වලට ලක්වූ බව ජයන්ත රණසිංහ කියා සිටියේය.
''විෂ බීජ තියෙනවා කියලා අහල පහල අය ග්‍රාමසේවක මහත්තයට ලියුමක් දීලා තිබුණා. පසුව පීඑච්අයි මහත්තයා ඇවිත් රැස්වීමක් තියලා ගමේ අයට කරුණු පැහැදිළි කරලා තියෙනවා. ගොඩක් අපේ පැත්තට කතා කරලා තියෙනවා. ඒ අතරේ ගෙවල් ගිනි තියලා අපිව එලවන්න කතා වෙච්ච කාන්තාවෝත් ඉන්නවා.''
සංචාරක මගපෙන්වන්නෙකු ලෙස සේවය කරන ජයන්ත වැඩි වශයෙන් ඉතාලියේ සිට පැමිණෙන සංචාරකයන් සමග කටයුතු කරන අයෙකි. ඔහු කලක් ඉතාලියේ ජීවත්ව තිබේ.
ඉතාලියේ සිට පැමිණි සංචාරකයන් සිවුදෙනෙකු සමග මාර්තු 03 වැනිදා ඔහු දඹුල්ලට ගොස් තිබුණි. එහිදී රෝගිවීමත් සමග ප්‍රතිකාර කිරීමට ඔහු වෛද්‍යවරයෙකු හමුවට ගොස් තිබේ. මාර්තු 05 වැනිදා නුවරට පැමිණි අවස්ථාවේදී තරමක් අසාධ්‍ය වීම නිසා නැවත ප්‍රතිකාර ගෙන ඔහු නිවසට පැමිණ තිබුණේ මාර්තු 08දාය.
''මම ගෙදර එනකොට නෝනට කිවුවා ආපු ගමන් අපි නිතර බෙහෙත් ගන්න ගමේ ඩොක්ටර් ළඟට යන්න ඕනා කියලා. රෝග ලක්ෂණ බලල ඒ මත්තේගොඩ ඩොක්ටර් කිවුවා කෙලින්ම අයිඩීඑච් යන්න කියලා," යනුවෙන් ජයන්ත කියා සිටියේය.
අයිඩීඑච් රෝහලට ඇතුළත් වීමෙන් අනතුරුව ඔහුට COVID -19 වැළඳී ඇති බව තහවුරුවී ඇත.
එම රෝහල තුළ රෝගීන්ට ප්‍රතිකාර ගැනීමට එකිනෙකාට වෙන්වූ කාමර ඇති අතර, ඒවාටම සම්බන්ධ වැසිකිළි පහසුකම් ද ඇති බව ජයන්ත රණසිංහ පැවසුවේය.
ඔහුට රෝගය වැළඳී ඇති බව තහවුරු වීමත් සමග ලබා දී තිබූ කාමරය වෙනස් කෙරුණි.
දිනකකට හෙදියන් දෙවරක් හෝ තුන් වරක් සිය කාමරයට පැමිණි බවත්, ප්‍රධාන වෛද්‍යවරයා උදෑසන කාලයේ දිනපතා පැමිණි බවත් ඔහු සිහිපත් කළේ මෙලෙසිනි.
"අයිඩීඑච් රෝහලේ කාර්යමණ්ඩලය මට ලබා දුන් සේවාවයි, කරුණාවයි පුද්ගලික රෝහලකවත් නැති සුපිරි සැළකිල්ලක්. දවසට දෙපාරක් මම හිටපු කාමරය විෂබීජ හරණය කරනවා. කෑම, අතුරුපස හොඳටම ලැබුණා. මට කන්න බැරි වුණ වෙලාවේ විශේෂඥ වෛද්‍ය එරංග නාරංගොඩ මහත්තයා හැමදාම උදේට එතුමා ගෙදරින් එනකොට කැඳ හදාගෙන ඇවිත් මට දුන්නා. එහෙමයි සැළකුවේ.''
ජයන්තගේ පුතා කොළඹ ප්‍රධාන පෙළේ පාසලක ඉගෙනුම ලබයි.
එම දරුවා මගින් අනික් දරුවන්ට රෝගය පැතිරී යනු ඇතැයි ඇතැම් මවුපියන් බිය පළ කළ බැවින් ඇතිවූ නොසන්සුන්තාවයක් ගැන පසුගිය දිනවල මාධ්‍ය වාර්තා කර තිබුණි. අවසානයේදී දරුවාට රෝගය වැළඳී නැති බව තහවුරු කර ගැනීම සඳහා ඔහු රෝහල් ගත කිරීමට සිදු විය.
එහෙත් රෝගය වැළඳී නැති බව තහවුරු වීම නිසා දරුවා දින තුනකට පසු යළි නිවසට පැමිණියේය.
සැමියා රෝගී වීමත් සමග තමන් හා දරුවන් මුහුණ දුන් සිදුවීම් ගැන ජයන්ත රණසිංහගේ බිරිඳ සුජීවා රණසිංහ මෙලෙස අදහස් පළ කළාය.
''අපි බුදුදහමත් එක්ක ජිවත් වෙන අය. මහත්තයා හැම පෝයකටම කිරිවෙහෙරට ගිහින් සිල් ගන්නවා. මම හැමදාම බෝධි පූජා තියනවා. අපිට ඒ ආශිර්වාදය තියෙන නිසා මිනිස්සු මොනවා කිවුවත් අපිට දැනේනේ නෑ.''
මේ අතර සංවාදයට එක්වූ ජයන්ත, තවදුරටත් රෝගය පැතිරීම වළක්වා ගැනීමට හා රෝගීන්ගේ ජීවිත බේරා ගැනීම සඳහා සමාජයෙන් ඉල්ලීමක් කළේය.
ඒ රෝග ලක්ෂණ ඇත්නම් පමා නොවී වෛද්‍ය උපදෙස් ලබාගන්නා ලෙස සහ සමාජමය දුරස්ථභාවය පවත්වාගැනීම ඉතා වැදගත් බව සිහිපත් කරමිනි.
''මගේ ජීවිතය බේරගන්න රජය ලක්ෂ ගානක් වියදම් කළා. ඔබ වෛද්‍ය උපදෙස් ලබාගන්න පමා වුණොත් ජීවිතය අනතුරේ වගේම විශාල මුදලක් වැය වෙනවා. අපේ රටේ සෞඛ්‍ය සේවය ගැන කියන්න මට වචන නෑ. ලෙඩා හඳුනා ගන්නකොටම සේරම සම්බන්ධීකරණය වෙලා. සෞඛ්‍ය නිලධාරීන්, ආරක්ෂක අංශ මගේ බිරිඳට කතා කරලා ඒ අයගේ ජංගම දුරකථන අංක පවා දුන්නා. අපේ ගෙදරටම ඇවිත් ඒ මොහොතේම හොයලා බැලුවා. විශේෂයෙන් අපේ ආරක්ෂාව ගැනත් කටයුතු කරලා තියෙනවා," යනුවෙන් ඔහු වැඩිදුරටත් කියා සිටියේය.
</doc>
<doc docid='bbc_sri-lanka-52438537' lang='sin' type='mono' source_url='https://www.bbc.co.uk/sinhala/sri-lanka-52438537' term='COVID'>
කොරෝනා වෛරසය: ශ්‍රී ලංකාවේ පාසල් විවෘත කිරීමට සුදුසු වාතාවරණයක් තිබේ ද?

ලබන මැයි 11 වන දා පාසල් ආරම්භ කිරීමට රජය ගෙන ඇති තීරණය සම්බන්ධයෙන් විවිධ පාර්ශව විරෝධය පළ කරමින් සිටී.
මීට පෙර රජයේ පාසල් සඳහා දෙවන පාසල් වාරය අප්‍රේල් මස 20 වන දා ආරම්භ කිරීමට නියමිතව පැවතිය ද, රට තුළ පවත්නා කොරෝනාවෛරස් තත්ත්වය සැලකිල්ලට ගෙන එය මැයි 11 වන දා දක්වා කල් දැමිණි.
කෙසේ වෙතත්, මැයි 11 වන දා පාසල් ආරම්භ කිරීමේ තීරණයට විරෝධය පළ කරන පාර්ශව නගන ප්‍රධාන කරුණක් වන්නේ, "කොරෝනාවෛරසය ආසාදිත රෝගීන් සංඛ්‍යාව යළිත් වැඩි වෙමින් පවතින තත්ත්වයක් තුළ පාසල් ආරම්භ කිරීම අවදානම්සහගත," බවය.
මේ සම්බන්ධයෙන් විරෝධය පළ කරමින් 'ජාතික හඬ' නමැති සංවිධානය විසින් ජනාධිපති ගෝඨාභය රාජපක්ෂ වෙත ලිපියක් ද යොමු කරනු ලැබීය.
'පාසල් නැවත විවෘත කිරීම සඳහා වඩාත් සුරක්ෂිත ප්‍රවේශයක් පිළිබඳ සලකා බලන ලෙස සිදු කරන ඉල්ලීම' යන මාතෘකාව යටතේ යොමු කළ එම ලිපිය මගින්  ඉල්ලා ඇත්තේ, පාසල් විවෘත කිරීම පිළිබඳ තීරණය යළි සලකා බලන ලෙසය.
පාසල් විවෘත කරන්නේ නම් සියලු සිසු සිසුවියන්ගේත්, දෙමාපියන්ගේත්, ගුරුවරුන්ගේත්, අධ්‍යාපන සේවා සපයන්නන්ගේත් ආරක්ෂාව තහවුරු කිරීමට ගත යුතු පියවර සම්බන්ධයෙන් වන යෝජනා 6ක් එම ලිපියෙහි අන්තර්ගත විය.
මේ සම්බන්ධයෙන් බීබීසී සිංහල සේවයට අදහස් දැක්වූ 'ජාතික හඬ' ව්‍යාපාරයේ කැඳවුම්කරු වෛද්‍ය තුෂ් වික්‍රමනායක ප්‍රකාශ කළේ, ශ්‍රී ලංකාවේ සෞඛ්‍ය තත්ත්වය යහපත් අතට පත්වන තුරු පාසල් ආරම්භ කිරීම නොකළ යුතු බවය.
"ලංකාවේ කොරෝනා වසංගතය සම්පූර්ණයෙන් අවසන් කරල නැහැ. පාලනය කරලවත් නෑ. ඉතිං එවැනි වකවානුවක පාසල් විවෘත කරනව කියල නිවේදනයක් කරන එක මං හිතන්නෙ හරි ම ආන්දෝලනාත්මකයි. ඒ නිසා අපි කියන්නේ පාසල් දැන්ම ම අරින්න එපා කියන එකයි," ඇය පැවසීය.
ලංකා ගුරු සංගමයේ ප්‍රධාන ලේකම් ජෝසෆ් ස්ටාලින් බීබීසී සිංහල සේවය සමඟ අදහස් දක්වමින්: "ලංකාවේ බුද්ධිමතුන්, ඒ වගේ ම අධ්‍යාපනඥයින්, විවිධ පාර්ශව, දෙමව්පියෝ, වෘත්තීය සමිති, සියලු ම දෙනා ඉල්ලීමක් කරල තියෙනව රජයෙන් පාසල් නැවත විවෘත කිරීම මැයි 11 දිනය සම්බන්ධයෙන් නැවත සලකා බලන්න කියල," යනුවෙන් පැවසීය.
"මොක ද, දැනට රටේ මේ තියෙන තත්ත්වය තුළ හතලිස් තුන් ලක්ෂයක් ළමයි පාසල් පද්ධතියට නිරාවරණය කිරීම තුළ සම්පූර්ණයෙන් ම රටේ ළමයින්ගේ ජීවිත අනතුරේ හෙළනව වගේ ම දෙමාපියන් තුළ ජනතාව තුළ මේ රෝගය පැතිරීමට සම්පූර්ණයෙන් අවකාශයක් සැලසීම තමයි මේකෙන් වෙන්නේ."
තිලිණි රොද්‍රිගු කොළඹ පාසලක සංගීත ගුරුවරියකි. මැයි 11 වන දා පාසල් විවෘත කිරීමට රජය ගෙන ඇති තීරණය සම්බන්ධයෙන් බීබීසී සිංහල සේවය සමග ඇය අදහස් දැක්වූවාය.
"මම නම් හිතන්නේ පාසල් ආරම්භ කරන්න කලින් සෞඛ්‍ය අංශවලින් නිසි නිර්දේශයක් ගත යුතුයි. එහෙම නොකළොත් පාසල් ළමයි විතරක් නෙවෙයි, ගුරුවරුනුත් අවදානමකට වැටෙන්න පුළුවන්. මේ තත්ත්වය සම්පූර්ණයෙන් මැඩ පවත්වන තුරු පාසල් ආරම්භ කරන්න එපා කියන එකයි මගේ ඉල්ලීම," තිලිණි රොද්‍රිගු පැවසීය.
මේ අතර, මාතලේ ප්‍රදේශයේ පාසල් ගුරුවරියක ලෙස සේවය කරන උදානි බණ්ඩාර ද බීබීසී සිංහල සේවය සමග අදහස් දක්වමින් ප්‍රකාශ කළේ, පාසල් ආරම්භ කිරීමට පෙර කොරෝනාවෛරසය ව්‍යාප්තිය සම්පූර්ණයෙන් පාලනය කළ යුතු බවය.
"පාසල් වහල තියෙන එකෙන් ළමයින්ගෙ අධ්‍යාපන කටයුතුවලට යම් පාඩුවක් සිද්ධ වෙනවා. ඒත් මේ වෙලාවේ ළමයින්ගේ අධ්‍යාපනයට වඩා ඔවුන්ගේ ආරක්ෂාව තමයි වැදගත් වෙන්නේ. අපි පුළුවන් විදිහට ඉන්ටර්නෙට් හරහා අධ්‍යාපන කටයුතු කරගෙන යනවා. ඒත් ඊට අවශ්‍ය පහසුකම් නැති දරුවන්ට ලොකු පාඩුවක් සිද්ධ වෙනවා. ඒ කොහොම වුණත් වෛරසය ව්‍යාප්ත වීම සම්පූර්ණයෙන් පාලනය කරන තුරු පාසල් ආරම්භ කරන එක අවදානමක්," උදානි බණ්ඩාර පැවසීය.
මේ අතර, බීබීසී සිංහල සේවය සමග අදහස් දැක්වූ දෙමාපියන් කිහිප දෙනෙකු ද ප්‍රකාශ කළේ, පාසල් ආරම්භ කළ ද සිය දරුවන් පාසල් යැවීමට බියකින් පසුවන බවය.
පාසල් ආරම්භ කිරීම සම්බන්ධයෙන් පසුගිය 20 වන දා අග්‍රාමාත්‍ය මහින්ද රාජපක්ෂ සිය නිල ෆේස්බුක් අඩවියේ සටහනක් තබා තිබිණි. එහි ඔහු සඳහන් කර තිබුණේ, "පාසල් ආරම්භ කිරීමට හෝ මහ මැතිවරණයක් පැවැත්වීමට මා බල කරන්නේ නැත," යනුවෙනි.
As a leader who saw to the end of a 30-year war and guided Sri Lanka to its development, I will never compromise the...
Facebook හි Mahinda Rajapaksa කළ  වෙනි පළකිරීමේ අවසානය
පාසල් ආරම්භ කිරීමේ දිනය වෙනස් කිරීම සම්බන්ධයෙන් ජනාධිපති ගෝඨාභය රාජපක්ෂ ප්‍රමුඛ රජය යම් තීන්දුවක් ගෙන ඇත්දැයි බීබීසී සිංහල සේවය සම කැබිනට් ප්‍රකාශක අමාත්‍ය බන්දුල ගුණවර්ධනගෙන් විමසීමක් කළේය.
ඔහු ප්‍රකාශ කළේ, දැනට එවැනි කිසිදු තීන්දුවක් ගෙන නොමැති අතර, මැයි 11 වන දා තෙක් රටේ සෞඛ්‍ය තත්ත්වය අධ්‍යයනය කරන බවය.
"තව ටික කාලයක් තියෙනවා මැයි 11 වෙන්න. අපි සෞඛ්‍ය තත්ත්වය ගැන අධ්‍යයනය කරනවා එතකම්. ඒ අතරේ සෞඛ්‍ය බලධාරීන්ගේ උපදෙස් අනුව යම් තීන්දුවකට එනවා," අමාත්‍ය බන්දුල ගුණවර්ධන පැවසීය.
මේ අතර, සෞඛ්‍ය අමාත්‍යංශයේ මහජන සෞඛ්‍ය පිළිබද නියෝජ්‍ය අධ්‍යක්ෂ ජනරාල් වෛද්‍ය පබා පළිහවඩන බීබීසී සිංහල සේවයට ප්‍රකාශ කළේ, පාසල් ආරම්භ කිරීමේදී රටේ පවතින සෞඛ්‍ය තත්ත්වය සැලකිල්ලට ගනු ඇති බවය.
කියවන්න:
</doc>
<doc docid='bbc_sri-lanka-52183033' lang='sin' type='mono' source_url='https://www.bbc.co.uk/sinhala/sri-lanka-52183033' term='COVID'>
කොරෝනා වෛරසය: සුඛෝපභෝගී නෞකාවේ සිටි ශ්‍රී ලාංකිකයෙකු සහ විදේශිකයෙකු දිවයිනට

ඔස්ට්‍රේලියාවේ සිට ඉතාලිය බලා යාත්‍රා කරමින් සිටි 'MSC Magnifica' නෞකාවේ සිටි ශ්‍රී ලාංකිකයාට සඳුදා (අප්‍රේල් 06) කොළඹ වරායෙන් ශ්‍රී ලංකාවට පැමිණීමට අවස්ථාව හිමි විය.
අනුර බණ්ඩාර හේරත් නමැති ඔහු මහනුවර, නාරංවල ප්‍රදේශයේ පදිංචිකරුවෙකි.
එම පුද්ගලයා දින 21ක් නිරෝධායන කටයුතු සඳහා බූස්ස නිරෝධායන මධ්‍යස්ථානයට යොමු කර තිබේ.
මේ අතර අදාළ නෞකාවේ සිටි, හෘද රෝගයකින් පෙළෙනු හැත්තෑ පස් හැවිරිදි ජර්මන් ජාතික කාන්තාවක් කොළඹ ජාතික රෝහලට ඇතුළත් කිරීමට පියවර ගත් බව නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරියබණ්ඩාර බීබීසී සිංහල සේවයට කියා සිටියේය.
COVID-19 තත්ත්වය හමුවේ විශේෂ අවසරයක් නොමැතිව ලාංකිකයන්ට හෝ විදේශිකයන්ට රට තුළට ඇතුළු වීමට හැකියාවක් නැත.
එබැවින් නෞකාවේ සිටි ශ්‍රී ලාංකිකයා සහ වෙනත් රෝගී තත්ත්වයකින් පෙළෙනු ජර්මන් කාන්තාව රට තුළට ඇතුළු කර ගැනීමේ කටයුතු ජනාධිපති ගෝඨාභය රාජපක්ෂගේ සහ නාවික හමුදාපති වයිස් අද්මිරාල් පියල් ද සිල්වාගේ සෘජු මැදිහත්වීම මත ජනාධිපති කාර්ය සාධක බලකායේ උපදෙස් පරිදි සිදු වූ බව  ශ්‍රී ලංකා නාවික හමුදාව පවසයි.
නෞකාවේ සිටි ශ්‍රී ලාංකිකයාගෙන් ඉල්ලීමක්
ෆේස්බුක් ඔස්සේ අදහස් දක්වමින් අනුර බණ්ඩාර හේරත් කියා සිටියේ මගීන් 2700 ක් රැගත් 'MSC Magnifica' සුඛෝපභෝගී නෞකාව ජනවාරි 20 වෙනිදා ඉතාලියෙන් පිටත් වූ බවය.
ඔස්ට්‍රේලියාව දක්වා නෞකාව යාත්‍රා කිරීමෙන් අනතුරුව Covid-19 ලොව පුරා පැතිරයාමත් සමග අදාළ නෞකාවට නැංගුරම්ලෑමට කිසිඳු රටකින් අවසර හිමි නොවූ බවත් එබැවින් නෞකාව යළි ඉතාලිය බලා යන අතරතුර සේවා සැපයුම් සඳහා සඳුදා අලුයම කොළඹට ළඟා වූ බවත් ඔහු කියා සිටියේය.
මේ අවස්ථාවේ තමන්ට ශ්‍රී ලංකාවට පැමිණීමට නොහැකි වුවහොත්, යළි පැමිණීම ඉතා දුෂ්කර වන බැවින් තමන්ට රටට ඇතුල් වීමට අවසර ලබා දෙන්නැයි අනුර බණ්ඩාර හේරත් ෆේස්බුක් ඔස්සේ වීඩියෝවක් නිකුත් කරමින් ජනාධිපතිවරයාගෙන් හා අග්‍රාමාත්‍යවරයාගෙන් ඉල්ලීමක් කළේය.
කෙසේ වෙතත් අදාළ නෞකාව කොළඹ වරාය අභ්‍යන්තරයට නොගෙන, කිලෝමීටර් 12ක් පමණ දුරක සිට අදාළ කටයුතු ක්‍රියාත්මක කළ බව නාවික හමුදාව පවසයි.
අනුර බණ්ඩාර හේරත් මීට වසර තුනකට පෙර පළමු වරට නැවක රැකියාවට ගිය බව අනුර බණ්ඩාර හේරත්ගේ වැඩිමහල් සොහොයුරා වන ප්‍රියන්ත හේරත් බීබීසී සිංහල සේවයට කියා සිටියේය.
''මල්ලි මේ නැවේ වැඩට ගිහින් දැන් මාස 09ක් විතර වෙනවා. තවම අපිට කතාකරන්න ඉඩක් ලැබුණේ නෑ. කොහොම වුණත් මල්ලිට ලංකාවට එන්න ඉඩදීම ලොකු පිනක්.'' යනුවෙන් අඔහු සඳහන් කළේය.
සෞඛ්‍ය අමාත්‍යංශයේ වසංගත රෝග විද්‍යා අංශය සඳුදා පෙරවරු 10ට නිකුත් කළ දෛනික තත්ත්ව වාර්තාවට අනුව මේ දක්වා ශ්‍රී ලංකාව තුළ තහවුරු කරන ලද රෝගීන් සංඛ්‍යාව 176කි.
Covid-19 වැළඳී ඇති බවට සැක සහිත පුද්ගලයන් 257 දෙනෙක් රෝහල් ගතව ප්‍රතිකාර ලබති. සුවය ලබා ඇති රෝගීන් සංඛ්‍යාව 34කි.
රෝගීන් පස් දෙනෙකු ජීවිතක්ෂයට පත්ව තිබේ.
වැඩිම රෝගීන් සංඛ්‍යාවක් කොළඹින් වාර්තා වී ඇති අතර එම සංඛ්‍යාව 44කි.
පුත්තලම දිස්ත්‍රික්කයෙන් රෝගීන් 31ක්, කළුතර දිස්ත්‍රික්කයෙන් 25ක් සහ ගම්පහ දිස්ත්‍රික්කයෙන් රෝගීන් 13ක් වාර්තාවී ඇත.
</doc>
<doc docid='bbc_world-52026304' lang='sin' type='mono' source_url='https://www.bbc.co.uk/sinhala/world-52026304' term='COVID'>
කොරෝනා වෛරසය: වෙනත් රෝගියෙකුට ජීවිතය දීමට සිය දිවිය අත්හළ පූජකවරයෙක්
කොරෝනාවෛරසය ආසාදිතව රෝහල්ගත කරනු ලැබීමෙන් අනතුරුව, තමාට හුස්ම ගැනීමට ආධාර කෙරෙන යන්ත්‍රය (respirator) නන්නාඳුනන තරුණයෙකුට පරිත්‍යාග කරමින් මරණය වැළඳගත් මහලු පූජකවරයෙකු  පිළිබඳව ඉතාලියෙන් වාර්තා විය.
කොරෝනාවෛරසය ආසාදිතව රෝහල්ගත කරනු ලැබීමෙන් අනතුරුව, තමාට හුස්ම ගැනීමට ආධාර කෙරෙන යන්ත්‍රය (respirator) නන්නාඳුනන තරුණයෙකුට පරිත්‍යාග කරමින් මරණය වැළඳගත් මහලු පූජකවරයෙකු  පිළිබඳව ඉතාලියෙන් වාර්තා විය.
තමාට ලැබුණ  හුස්ම ගැනීමට ආධාර කෙරෙන යන්ත්‍රය (respirator ) තරුණවියේ පසුවෙනා රෝගියාට   පරිත්‍යාග කළ ජුසෙපේ බෙරදෙලි නම් පූජකවරයා මරණය වැළඳගන්නා විට 72 වන වියේ පසුවිය.
එම සිද්ධිය වාර්තාවන්නේ කොරෝනාවෛරසය දරුණු තත්ත්වයක් පවතින 'ලෝවෙරේ' (Lovere) නම් ඉතාලි නගරයෙනි.
කොරෝනාවෛරසයට ගොදුරුව මේ වන විට අඩුතරමින් ඉතාලි පූජකවරුන් පනස්දෙනෙකුවත් මරණයට පත්ව ඇත.
ඉතාලිය  ලෝකයේ කොරෝනාවෛරසය හේතුවෙන් දරුණුතම තත්ත්වයක දැනට  පවතින රට වේ.
රටවල් 160ට අධික සංඛ්‍යාවකට තර්ජනයක් වී ඇති  Covid -19 වෛරසයට ගොදුරුව මේවනවිට මරණයට පත් ජන සංඛ්‍යාව 16,000ට අධික ය.
රෝහල් ආරංචි මාර්ගවලින් පැවසෙන පරිදි, කස්නිගෝ (Casnigo) නම් නගරයේ දේවස්ථානයේ ප්‍රධාන පූජකවරයාව සිටි ජුසෙපේ බෙරදෙලි, තමා වෙනුවෙන් සිය දේවස්ථානයේ   බැතිමතුන් විසින්  මිලට ගෙන සපයන ලද හුස්ම ගැනීමට ආධාර කෙරෙන යන්ත්‍රය භාවිතයට ගැනීම ප්‍රතික්ෂේප කරමින්,එය තමාට නොව තරුණ වියේ රෝගියකු සඳහා උපයෝගී කර ගන්නා ලෙස ඉල්ලීමක් කර ඇත.
පූජකවරයාගේ මෘතදේහය මිහිදන් කිරීම සඳහා ගෙනයමින් තිබූ අවස්ථාවේ නගරයේ ජනතාව ඔවුන්ගේ නිවෙස්හි සඳලුතලයේ සිට අත්පොලසන් දෙමින් මරණයට පත් සිය ආගමික නායකයා වෙනුවෙන්  ගෞරවය පළ කළ බව වාර්තා විණි.
ජුසෙපේ බෙරදෙලි පූජකවරයාගේ  මරණය සම්බන්ධයන් ජේම්ස් මාටින් විසින් සමාජ මාධ්‍යජාලයේ පළ කරනු ලැබ ඇති 'ට්විටර්' පණිවුඩයක් සම්බන්ධයෙන් දහස් ගණනක් ජනතාව ප්‍රතිචාරය පළ කර ඇත.
''ලෝකය කොයිතරම් කුඩා තැනක් ද? මගේ සමස්ත (විස්තෘත) පවුලට ම 'ෆාදර්' එක්ක කිට්ටු සම්බන්ධයක්  තිබුණා. මගේ ඥාති සහෝදරයන්ට ඔවුන්ගේ පියා නැතිවුනාට පස්සේ ඔවුන්ට  'තාත්තා'  කෙනෙක් වුනේ 'ෆාදර්'. ඔහු ඉතාම හොඳ මනුෂ්‍යයෙක්......අහිංසක ආදරණීය චරිතයක් '' යැයි එම පණිවිඩයෙන් කියැවිණි.
කොරෝනා වෛරසයට ගොදුරුව මරණයට පත් වෛද්‍යවරුන් සහ පූජකවරුන් වෙනුවෙන්  අඟහරුවාදා (මාර්තු 24) පැවැත්වූ දේව මෙහෙය මෙහෙයවන ලද්දේ  ෆ්‍රාන්සිස් පාප්වහන්සේ  විසිනි.
ස්පාඤ්ඤයේ මහලු ජනයාගේ ඉරණම
මේ අතර විශ්‍රාමික මහලු ජනතාව වාසය කරන, මේදිනවල  අමතකව ගිය  මහලු නිවාස කිහිපයක් කොරෝනාවෛරසය මැඩලීමට හවුල්වෙමින් සිටින සොල්දාදුවන් විසින් සොයාගනු ලැබ ඇති අතර, ඇතැම් ස්ථානවලදී ඇඳන් මත මියගොස් සිටි පුද්ගලයන්ගේ මළසිරුරු හමු වී ඇති  බව  ස්පාඤ්ඤ විදේශ අමාත්‍යාංශය  පැවසීය.
එම සිද්ධිය සම්බන්ධයෙන් විභාගයක් ආරම්භ කර ඇති බව ස්පාඤ්ඤ නීති නිලධාරීහු පවසති.
ස්පාඤ්ඤය කොරෝනාවෛරසය ඉතාම දරුණු තත්ත්වයක පවතින යුරෝපා රාජ්‍ය කිහිපයෙන් එකකි. ස්පාඤ්ඤ  යුද හමුදාව එරට කොරෝනාවෛරසය වාර්තා නොවන මහලු නිවාසවලට  උපකාර වෙමින් ඇත. ඉතාලියට පසු යුරෝපයේ දරුණු ම තත්ත්වයක් පවතින  ඊළඟ රට ස්පාඤ්ඤය ය.
මේ අතර කොරෝනාවෛරසයෙන් මරණයට පත්වූවන්ගේ සිරුරු තැබීම සඳහා හිම ක්‍රීඩා සඳහා පිළියෙල කර තිබූ ස්ථානයක් (ice rink) තාවකාලික මෘත ශරීරාගාරයක් බවට පත් කිරීමට ස්පාඤ්ඤ  බලධාරීහු ක්‍රියා කරමින් සිටිති.
''විශ්‍රාමිකයන් සඳහා වන නිවාසවල ජීවත්වෙන මහලු ජනතාවට සලකනු ලබන ආකාරය සහ ඔවුන් සම්බන්ධයෙන් ගනු ලබන පියවර දැඩි ලෙස අධීක්ෂණය  කරනවා" යැයි ස්පාඤ්ඤ  ආරක්ෂක ඇමතිනී මාගරිටා රොබ්ලෙස්  එරට පෞද්ගලික රූපවාහිනී චැනලයකට අදහස් දක්වමින් සඳහන් කළාය.
''ඇතැම් මහලු ජනයා සහමුලින් ම අත්හැර දමනු ලැබ සිටින ආකාරය යුද හමුදාව ඔවුන්ගේ සංචාරයන්හි දී දැක තිබෙනවා. ඔවුන්ගෙන් ඇතැමෙක් ඇඳන් මතම මරණයට පත්ව තිබුණ අවස්ථා ද දැක තියෙනවා '' ඇමතිවරිය පැවසුවාය.
ඇමතිවරිය වැඩිදුරටත් සඳහන් කරන පරිදි කොරෝනාවෛරසය පැතිරීමත් සමඟ ඇතැම්  මහලු නිවාසවල සාත්තු සේවකයන් එම ජනයා අත්හැර දමාගොස්'  ඇත.
අවසන් කටයුතු සඳහා අවමංගල සේවාවන් විසින්  මළ සිරුරු ගෙන යනු ලබන තෙක් ශීතාගාරවල තබන බව සෞඛ්‍ය නිලධාරීහු පවසති.
එහෙත් කොරෝනා ආසාදනය හේතුවෙන් මරණයට පත්ව ඇතැයි සැකකෙරෙන්නන්ගේ සිරුරු, විධිමත්ව විශේෂ උපකරණ සහිතව සූදානම් කොට ඇති අවමංගල කාර්ය මණ්ඩල විසින් රැගෙන යනතෙක්,ඒවා තිබූ සයන මතම තිබෙන්නට ඉඩ හැරෙනු ඇත.
ස්පාඤ්ඤ සෞඛ්‍ය ඇමති සැල්වදෝර් ඉල්ලා මාධ්‍ය හමුවක දී අදහස් දක්වමින්,'' විශ්‍රාමිකයන් වාසය කරන නිවාසවලට  නිශ්චිත ප්‍රමුඛතාවක්"දෙන බව කියා සිටියේය.
'' අපි එවැනි මධ්‍යස්ථාන ඉතාම දැඩිව අධීක්ෂණය කරනවා '' ඇමතිවරයා පැවසීය.
මේ තොරතුරු ද දැනගන්න:
</doc>
<doc docid='bbc_world-52282178' lang='sin' type='mono' source_url='https://www.bbc.co.uk/sinhala/world-52282178' term='COVID'>
කොරෝනා වෛරසය: භූමදානයට එරෙහි වූ ඊජිප්තු ගම්වැසියන් පිරිසකට කඳුළු ගෑස්
කොරෝනාවෛරසය ආසාදනය වීමෙන් මරණයට පත් විනැයි වාර්තා වූ වෛද්‍යවරියකගේ මෘතදේහය ඇයගේ ගමෙහි භූමදානය කිරීම සම්බන්ධයෙන් ගම්වාසීන් කණ්ඩායමක් විසින් විරෝධය පළ කරනු ලැබීම ඊජිප්තුවේ අගමැතිවරයාගේ හෙළා දැකීමට ලක් විය.
කොරෝනාවෛරසය ආසාදනය වීමෙන් මරණයට පත් විනැයි වාර්තා වූ වෛද්‍යවරියකගේ මෘතදේහය ඇයගේ ගමෙහි භූමදානය කිරීම සම්බන්ධයෙන් ගම්වාසීන් කණ්ඩායමක් විසින් විරෝධය පළ කරනු ලැබීම ඊජිප්තුවේ අගමැතිවරයාගේ හෙළා දැකීමට ලක් විය.
අගමැති මුස්තාෆා මැඩ්බොලි (Mostafa Madbouly) ගම්වාසීන්ගේ  එම හැසිරීම හෙළා දුටුවේ එය "නින්දිත" ක්‍රියාවක් ලෙස විග්‍රහ කරමිනි.
ඒ සම්බන්ධයෙන් අගමැතිවරයා මියගිය වෛද්‍යවරියගේ ස්වාමිපුරුෂයාගෙන් සමාව අයැද සිටියේය.
නයිල් ගංගා නිම්නයේ පිහිටි 'ෂුබ්‍රා එල් -බහු' (Shubra el-Bahou ) නම් ගම්මානයෙන් වාර්තා වෙන ඉහත කී විරෝධය සම්බන්ධයෙන් ගම්වාසීන් විසිතුන් දෙනෙකු අත්අඩංගුවට ගනු ලැබ ඇත.
එම ගම්වාසීන් එවැනි විරෝධතා ව්‍යාපාරයක් ගෙනගොස් තිබෙන්නේ, මියගිය වෛද්‍යවරියගේ දේහය තම ගමෙහි මිහිදන් කිරීම මගින් තමන් ද කොවිඩ්-19 වෛරසයට ගොදුරුවනු ඇතැයි භීතියෙනි.
සෝනියා අබ්දෙලාෂිම් ( Sonia Abdelazim) නම් හැටහතර හැවිරිදි වෛද්‍යවරිය පසුගිය සිකුරාදා මරණයට පත් වූවාය.
වාර්තාවෙන ආකාරයට  ඇයට Covid 19 වෛරසය ආසාදනය වී ඇතැයි නිගමනය කොට ඇත. එහෙත් වෛද්‍යවරියගේ සහෝදරයා එම නිගමනය බැහැර කරමින් කියා සිටින්නේ, සිය සහෝදරිය 'නිව්මෝනියා' රෝගයෙන් මරණයට පත් වූ බවය.
ඊජිප්තුවෙන් වාර්තාවෙන ආකාරයට,වෛද්‍යවරියගේ මෘතදේහය භූමදානය සඳහා ගමට ගෙන ආ අවස්ථාවේ ගම්වාසීන් කණ්ඩායමක් දේහය රැගත් අවමංගල රථය සුසාන භූමියට ඇතුල්කිරීමට ඉඩ නොදෙමින් අවහිර කරනු ලැබ ඇත.
එම  අවස්ථාවේ විරෝධතාවාදීන් විසුරුවා හැරීම සඳහා පොලිසිය කඳුළු ගෑස් ප්‍රහාරයක් එල්ල කළ අතර, අවමංගල රථය සුසානය තුළට ඇතුල් කොට අදාළ භූමදානය සිදුකර තිබෙන්නේ ඉන් අනතුරුවය.
අත් අඩංගුවට ගෙන සිටින විසිතුන් දෙනාට සිද්ධිය සම්බන්ධයෙන් විභාගයක් පැවැත්වෙන අතරවාරයේ දවස් පහළොවක කාලයක් රැඳවුම් භාරයේ සිටීමට සිදුවනු ඇත.
ඉහත කී විරෝධතා ව්‍යාපාරය සම්බන්ධයෙන් ඊජිප්තුවෙහි විශාල විරෝධයක් පළවෙමින් පවතී.
ආණ්ඩුවේ නීතිපති හමාඩා එල්-සවි (Hamada el-Sawy) එම  ක්‍රියාව "ත්‍රස්ත ක්‍රියාවක්" ලෙස විග්‍රහ කළ බව 'AP' පුවත් සේවය (Associated Press) වාර්තා කළේය.
"සිදු වූ දෙය චිත්ත ධෛර්යයෙන්, මනුෂ්‍යත්වයෙන් සහ ආගමෙන් බොහෝ දුරස්ථ ක්‍රියාවක්" යයි ඊජිප්තුවේ  බලවත්ම සුන්නි පූජක ෂේක් අහ්මඩ් අල්-ටයෙබ් (Grand Sheikh Ahmed al-Tayeb) සඳහන් කොට ඇත.
"ව්‍යාධිය සම්බන්ධයෙන් පවතින 'අපවාදී දැක්ම' අවසන් කරන ලෙසත්  සුන්නි ආගමික නායකයා ඉල්ලීමක්  කරයි.
ඊජිප්තුව මැදපෙරදිග වැඩිම ජනගහනයක් සහිත රාජ්‍යය වෙයි. කොරෝනාවෛරසය පැතිරයාම වළක්වා ගැනීම සඳහා ඊජිප්තු බලධාරීන් විසින් රාත්‍රී කාලයේ බල පැවැත්වෙන ඇඳිරි නීතිය ඇතුළු තහංචි  මාලාවක් ප්‍රකාශයට පත්කරනු ලැබ ඇත.
මේවනවිට ඊජිප්තුවේ දෙදහසකට වෛරසය ආසාදනය වී ඇතැයි තහවුරු වී ඇති අතර මරණ 159 ක් වාර්තා වී ඇත.
සබැඳි යොමු:
</doc>
<doc docid='bbc_world-52060144' lang='sin' type='mono' source_url='https://www.bbc.co.uk/sinhala/world-52060144' term='COVID'>
කොරෝනා වෛරසය: මෘත දේහයට අවසන් ගෞරව දැක්වීමත් අහිමි වූ ඉතාලිය

කොරෝනාවෛරසය නිසා ඉතාලියට අවමංගල උත්සව පවා තහනම් කිරීමට හේතු වී ඇත.
එපණක් නොව, කොරෝනාවෛරසය ම තමන් විසින් මරු කැඳවන ලද ඉතාලි ජාතිකයන්ට තවත් අසාධාරණයක් සිදු කරයි. එය මියගියවුන්ගේ පවුල්වල සාමාජිකයන්ට තම මිය ගිය නෑදෑයාට අවසන් ගෞරවය දැක්වීමේ අවස්ථාවත් අහිමි කිරීමය.
''මේ වසංගත උපද්‍රවය දෙවතාවක් ම අපි මරා දමනවා. පළමු අවස්ථාව අපි මැරෙන්නත් ඉස්සර වෙලා අපි අපේ ආදරණීය නෑදෑයන්ගෙන් වෙන්කර හුදෙකලා කරනු ලැබීම. දෙවැන්න, අපි කිසිවෙකුට එකිනෙකාට කිට්ටු වෙන්න තියෙන අවස්ථාව නැති කිරීම,'' මිලාන් නගරයේ අවමංගල සේවා ආයතනයක සේවකයකු වන අන්ද්‍රේයා සෙරටෝ (Andrea Cerato) පවසයි.
''පවුල් ඉතා ම ඛේදජනක ඉරණමකට ලක්වෙලා. බලාපොරොත්තු වෙන්න බැරි තත්ත්වයක්''
''අපව විශ්වාස කිරීම හැර ඔවුන්ට වෙනත් තෝරා ගැනීමක් නැහැ''
Covid 19 වෛරසයට ගොදුරු වූ බොහෝ ඉතාලි ජාතිකයන් මරණය වැළඳගනු ලබන්නේ රෝහල් තුළ වෙන්කරනු ලැබ සිටිය දී සිය පවුලේ සාමාජිකයන් හෝ කිසිදු හිතමිතුරකුගෙන් තොරවය. රෝහල්ගත කරනු ලැබ සිටින ආසාදිත තැනැත්තා බැලීමට යාම තහනම්ය. හේතුව වෛරසය බෝවීමේ අනතුර ඉතා බරපතළ බැවිනි.
පුද්ගලයෙකුගේ මරණයෙන් පසු වෛරසය තවත් කෙනෙකුට ආසාදනය නොවන බව සෞඛ්‍යය බලධාරීන් ප්‍රකාශ කරන නමුත් වෛරසය මියගිය තැනැත්තාගේ ඇඳුම්වල පැය කීපයක් අන්තරායකාරී මට්ටමින් රැඳී පැවතිය හැකිය. කොරෝනාවෛරසය ආසාදනය වීම නිසා මරණයට පත් පුද්ගලයෙකුගේ දේහය වහා ම වසා සීල් තබනු ලබන්නේ එබැවිනි.
''බොහෝ පවුල්වල නෑදෑයෝ අන්තිම වරට තම මියගිය සාමාජිකයාගේ දේහය බලාගන්න අපෙන් අවස්ථාවක් ඉල්ලනවා. '' ක්‍රෙමෝනා'' (Cremona) නගරයේ අවමඟුල් කටයුතු මුදලට සංවිධානය කරන්නෙකු වන මසිමෝ මැන්කස්ට්‍රොපා (Massimo Mancastroppa) පවසයි.
කොරෝනාවෛරසයෙන් මරණයට පත් තැනැත්තන් ඉතා හොඳ වර්ගයේ තමන් ආශා කළ ඇඳුමකින් සරසා මිහිදන් කිරීමක් සිදු නොකෙරෙයි.
ඒ වෙනුවට සිදුවෙන්නේ රෝහලේ දී අඳින්නට දුන් ගවුමක් වැනි ඇඳුමින් සැරසී අවසන් ගමන් යාමටය.
එහෙත් අවමඟුල සංවිධානය කරන මසිමෝ මැන්කස්ට්‍රොපා තමන්ට කළ හැකි උපරිමය මියගිය පුද්ගලයන් වෙනුවෙන් ඉටුකරයි.
''පවුලේ නෑදෑයන් අපට දුන් ඇඳුම් අපි මළ සිරුර උඩින් තියනවා. ඔවුන් කලින් අඳින ලද ආකාරයට. උඩ කොටසට කමිසයක්.යටට සායක්''
අපි මරණකරුගේ පවුලේ සාමාජිකයන්ගේ සියකු වගකීම් භාර ගන්නවා'' අන්ද්‍රේයා සෙරටෝ පවසයි.
''අපි මරණකරුගේ පවුලට ඔහුගේ හෝ ඇයගේ මිනී පෙට්ටියේ පින්තූරයක් යවනවා. ඊට පස්සේ අපි මිනිය රෝහලෙන් අරගෙන එක්කෝ වළ දමනවා. නැත්නම් පුළුස්සා දමනවා. මරණකරුගේ පවුලේ සාමාජිකයන්ට අපව විශ්වාස කිරීම හැර වෙනත් තෝරා  ගැනීමක් නැහැ''
තමන්ට ඇති බරපතළ ම දුෂ්කරතාව සිය ඥාතියාගේ වියෝවෙන් තැවෙන පවුලේ සාමාජිකයන් සැනසීම බවත් අන්ද්‍රේයා සෙරටෝපවසයි. ''මළ සිරුරුවලට ලස්සනට ඇඳුම් අන්දවන්න අපට බැහැ. ඔවුන්ගේ හිස පීරන්න බැහැ. මුහුණු  හැඩ ගන්වන්න බැහැ. ඔවුන් සංසුන්ව ලස්සනට සැතපිලා ඉන්න හැටියට සකස් කරන්න බැහැ. හරි ම කනගාටුයි!''
අන්ද්‍රේයාට මුදලට අවමඟුල් සේවා සපයන්නෙකු ලෙස වසර තිහක අත්දැකීම් සහිතය. ඔහුගේ පියාගේ වෘත්තියත් එය ම විය. මරණයකින් වියෝදුක් විඳින්නන්ට ඉතා ම කුඩා දෙයක් පවා ඉතා වැදගත් බව ඔහු පෙන්වා දෙයි.
''වෙන්ව යන තම ආදරණීය තැනැත්තාගේ නිකට අල්ලා අවසන් වරට අතගෑම, ඔවුන්ගේ අත් මත සිය අත්තබා ගෙන සිටීම වැනි දේවල් අද දක්නට නොලැබීම කම්පාවට හේතුවක්!''
පවතින වසංගතය හමුවේ අවමඟුල සිදුකරන්නන්ට සිදුව ඇත්තේ මරණකරුගේ නිවස අබියසට ගොස්  වසා දමනු ලැබ ඇති ඉදිරිපස දොර දෙපැත්තේ සිට  සොවින් තැවෙන ඥාතීන් සමග අදහස් හුවමාරු කර ගැනීමටය.
ඥාතීහු සිය පණිවුඩය හැටියට අතින් ලියන ලද සටහන් යැවීමට යත්න දරති. එපණක් නොව, පරම්පරාවෙන් උරුම වූ භාණ්ඩයක්, අතින් අඳින ලද චිත්‍රයක්, කවියක් වැනි දෙයක් මිහිදන් කිරීමට යන සිය මවගේ-පියාගේ-සහෝදරයාගේ හෝ සහෝදරියගේ සිරුර පසෙකින් තැබීම සඳහා අවමඟුල් සංවිධායකයන්ට දොර අතරින් භාර දෙති.
එහෙත් ඒ කිසිවක් මිනී පෙට්ටිය ඇතුළේ තැන්පත් නොකෙරෙනු ඇත.
පෞද්ගලික වස්තූන් මිහිදන් කිරීම ඉතාලියේ  දැන් තහනම්ය. එය තද නීතියක් වන නමුත් එහි අරමුණ වෛරසය පැතිරයාම වළක්වා ගැනීමය.
පුද්ගලයකු නිවසේදී මරණයට පත්වුවහොත් අවමඟුල සංවිධානය කරන්නන්ට නිවසට ඇතුළුවීමට අවසර ඇත. එහෙත් ඔවුන් සම්පූර්ණ ආරක්ෂාකාරී ඇඳුම් ආයිත්තම්වලින් සැරසී සිටිය යුතුය. කන්නාඩි, මුඛ ආවරණ, අත්වැසුම්, කබා ආදියෙන් තම පවුලේ සාමාජිකයෙකු මියගිය මොහොතේ එවැනි දසුන් දැකීම කෙනෙකුට විශාල චිත්ත පීඩාවක් වනු ඇත.
එහෙත් බොහෝ අවමංගල කටයුතු සංවිධායකයෝත් මේ වන විට නිරෝධායනයට ලක්ව සිටිති. ඇතැමුන්ට තම ව්‍යාපාරික ස්ථාන වසා දැමීමට සිදුව ඇත. ප්‍රබල ප්‍රශ්නයක් වී තිබෙන්නේ මළ මිනී සමග කටයුතු කරන්නන්ට මුඛ ආවරණ සහ අත්වැසුම් නොවීමය.
''තවත් සුමානෙකට සෑහෙන ආරක්ෂක උපකරණ අපට තියෙනවා '' අන්ද්‍රේයා සෙරටෝ පවසයි.
''ඒත් ඒවා ඉවර වුණොත් අපට අපේ මෙහෙය ඉටුකරන්න බැරි තත්ත්වයක් උදා වෙනවා. අපි ඉතාලියේ ලොකු ම අවමඟුල් සේවා ආයතනවලින් එකක්. මට හිතාගන්නවත් බැහැ. අපි කොහොම ද ඉදිරියේදී උද්ගත වෙන තත්ත්වයන්ට මුහුණ දෙන්නේ කියල''
වෛරසය පැතිරයාම වලක්වා ගැනීමේ පියවරක් වශයෙන් ජාතික හදිසි නීතියක් මගින් ඉතාලියේ අවමඟුල් උත්සව පැවැත්වීම තහනම් කරනු ලැබ ඇත. ඉතා ශක්තිමත් රෝමානු කතෝලික සාරධර්ම මුල්බැසගත් ඉතාලිය වැනි රටක එවැනි තත්ත්වයක් සිතා ගැනීම පවා  අසීරුය.
යටත් පිරිසෙයින් දවසකට එක මළ සිරුරක්වත් මිහිදන් කිරීමට අන්ද්‍රේයා සෙරටෝට සිදුවෙයි. එහෙත් එම මළ සිරුරකට සමුදීමට එකදු මිනිසෙකු හෝ එහි නැත. සියලු දෙනා ම නිරෝධායන වී ඇති හෙයිනි.
''මළ සිරුරක් වළ දමන කොට එක්කෙනෙකුට නැත්නම් දෙන්නෙකුට අවසර ලැබෙනවා. නමුත් එච්චර තමයි,'' මසිමෝ මැන්කස්ට්‍රොපා පවසයි.
''කතා කරන්න කාටවත් හැඟීමක් නැහැ - නිහඬතාව විතරයි''
එහෙත් ඔහු හැකි හැමවිට ම එම තත්ත්වය වළක්වා ගැනීමේ තැතක නිරත වෙයි. හැකි අවස්ථාවන්හි ඔහු මළසිරුර පැටවූ මෝටර් රථය පල්ලියක් කරා පදවයි. මිය ගිය තැනැත්තා වෙනුවෙන් ආශීර්වාද කරන ලෙස දේවගතිවරයාගෙන් ඉල්ලා සිටියි.
ඒ සඳහා ඇත්තේ තත්පර කීපයක් පමණි. ඊළඟට ඊළඟ තැනැත්තාගේ වාරයයි.
ඉතාලියේ අවමඟුල් සමාගම්වලට ඉහවහා ගිය මට්ටමින් වැඩ ලැබෙයි. මරණ සංඛ්‍යාව ඉහළ නගිමින් ඇත. හත්දහසකට අධික ජීවිත කොරෝනා රකුසා දැනටමත් බිලිගෙන අවසන්ය. එය එක රටක වාර්තා වූ වැඩි ම කොරෝනා මරණ සංඛ්‍යාවයි.
''ක්‍රිමොනා නගරයේ අපේ ශාඛාව ඉදිරිපිට මරණ පෝලිමක් තියෙනවා'' අන්ද්‍රේයා සෙරටෝ පවසයි.''හරියට සුපිරි වෙළෙඳ සලක තත්ත්වයට බොහෝ දුරට සමානයි''
උතුරු ඉතාලියේ මෘත ශරීරාගාර මළමිනීවලින් පිරී ගොස්ය.
''ක්‍රිමොනා නගරයේ රෝහලේ තියෙන පල්ලිය හරියට මිනී තියන ගබඩාවක් වගෙයි'' මසිමෝ පවසයි.
මිනී පෙට්ටි දේවස්ථාන ඉදිරියේ පෝලිමේ තබා ඇත. බර්ගමෝ (Bergamo) මරණ වැඩිම සංඛ්‍යාවක් වාර්තා වූ නගරයයි. නගරයේ සුසාන භූමි පිරීගිය හෙයින් යුද්ධ හමුදාව කැඳවීමට සිදුවිය.
පසුගිය දා එක් රාත්‍රියක හැත්තෑවකට අධික මිනී පෙට්ටි යුද්ධ හමුදා රථ පෙළක්  නගරය ඔස්සේ  සෙමෙන් ඉදිරියට ඇදෙන ආකාරය එහි නිවැසියෝ නිහඬව බලා සිටියහ.
අසල නගරයකදී දවාලීම සඳහා එලෙස රැගෙන යන ලද්දේ ඔවුන්ගෙන් කවරෙකුහේ හෝ මිතුරෙකුගේ හෝ අසල්වැසියකුගේ මෘත දේහයකි.

වෛද්‍යවරුන් සහ හෙද හෙදියන් ඉතාලිය පුරා දැන්  අගයනු ලබන්නේ වීරයන්ගේ මට්ටමිනි. ඔවුහු ඉතාලියේ මෙම අඳුරු සමයේ ගැලවුම්කරුවන්  පිරිසකි. එහෙත් අවමංගල සේවා සපයන්නන් ඔවුන් ඉටුකරනු ලබන කාර්යභාරය සම්බන්ධයෙන් ඇගයීමට ලක් නොවෙති.
''බොහෝ දෙනෙක් අපි දකින්නේ මළමිනී ප්‍රවාහනය කරන්නන්ගේ මට්ටමින්'' මසිමෝ පවසන්නේ සුසුම් අතරිනි.
ජීවමාන ලෝකය සහ මළවුන්ගේ ලෝකය බෙදා වෙන් කෙරෙන ගංගාවක් ඔස්සේ  අලුතින් මරණයට පත්වූවන්ගේ ආත්මයන් ප්‍රවාහනය කරන පව්කාර  චේරන් (Charon) නම් මිථ්‍යා පුරාවෘත්තමය චරිතය දෙස බලන ඇසින් බොහෝ ඉතාලි ජාතිකයන් තමන් දෙසත් බලන බව මසිමෝ වැඩිදුරටත් පෙන්වා දෙයි.
බොහෝ දෙනෙකුගේ ඇස් අතර දක්නට ලැබෙන්නේ කෘතඥතාවෙන් තොර හිස් ස්වභාවයකි.
#Andratuttobene - ''සියල්ල හොඳ අතට හැරෙනු ඇත'' COVID -19 වෛරසය පැතිරයාමත් සමග එවැනි පණිවුඩයක් සහිත හැෂ්ටෑගයක් ඉතාලිය පුරා ප්‍රචාරය කෙරෙමින් පවතී. සිනාව ඇතුළත් දේදුනු රුවක් ද ඊට එක් කරනු ලැබ ඇත.
නමුත් මේ මොහොතේත් ආලෝකයක සේයාවක් නොමැත. රට ම යාඥා කරමින් ඇතත් නැවතත් සියල්ල කවදා සැබැවින් ම යථාතත්ත්වයට පත්වේ ද යන්න කිසිවෙක් නියත ලෙස නොදනිති.
</doc>
<doc docid='bbc_sri-lanka-51879125' lang='sin' type='mono' source_url='https://www.bbc.co.uk/sinhala/sri-lanka-51879125' term='SARS'>
කොරෝනා වෛරසය: මොකක් ද මේ? රෝග ලක්ෂණ මොනවා ද? වළක්වා ගන්නේ කෙසේ ද?

කොරෝනාවෛරසය ආසාදනය වී ඇති බවට ශ්‍රී ලංකාවේදී තහවුරු වූ පුද්ගලයින් සංඛ්‍යාව 18ක් දක්වා ඉහළ ගොස් තිබේ. ඉරිදා (මාර්තු 15) පස්වරුවේ තහවුරු කෙරුණු ආසාදිතයින් 7 දෙනා ම පිරිමි පුද්ගලයින් වූ අතර ඔවුන් සියලු දෙනා ඉතාලියේ සිට පැමිණි අය බව රජයේ ප්‍රවෘත්ති අධ්‍යක්ෂවරයා තහවුරු කළේය.
කොරෝනාවෛරස (CoV) යනු සෙම්ප්‍රතිශ්‍යාවේ සිට දරුණු නිදන්ගත ශ්වසන රෝග දක්වා වර්ධනය විය හැකි රෝගාබාධ ඇති කරන විශාල වෛරස් 'පවුලකි'.
නමුත් මේ වන විට පැතිරී යන නව කොරෝනාවෛරසය (nCoV) මින් පෙර පුද්ගලයන්ට ආසාදනය වූ බව හඳුනාගෙන නොතිබිණි.
කොරෝනාවෛරසය සතුන්ගෙන් මිනිසුන්ට සම්ප්‍රේෂණය වේ. සවිස්තරාත්මක පරීක්ෂණවලින් හෙළි වූයේ මින් පෙර ලොව පුරා ව්‍යාප්ත වූ සාර්ස් කොරෝනාවෛරසය (SARS-CoV) උරුලෑවන්ගෙන් ද මර්ස් කොරෝනාවෛරසය (MERS-CoV) ඔටුවන්ගෙන් ද මිනිසුන්ට සම්ප්‍රේෂණය වී ඇති  බවය. මෙතෙක් මිනිසුන්ට ආසාදනය වී නොමැති කොරෝනාවෛරස කිහිපයක් සතුන් අතර සංසරණය වන බව හඳුනාගෙන තිබේ.
මෙවැනි වෛරසයක් ආසාදනය වූ පුද්ගලයෙකුට ශ්වසන රෝග, උණ, කැස්ස, හුස්ම හිරවීම සහ හුස්ම ගැනීමේ අපහසුතා වැනි රෝග ලක්ෂණ ඇති විය හැකිය. වඩාත් දරුණු අවස්ථාවලදී, නියුමෝනියාව, දරුණු නිදන්ගත ශ්වසන රෝග, වකුගඩු අකර්මණ්‍ය වීම සහ මරණය පවා සිදු විය හැකිය.
කොවිඩ් 19 ලෙස නම් කර ඇති නව කොරෝනාවෛරසය මගින් ඇති වනුයේ, ශ්වසන රෝගී තත්ත්වයකි. එය උණ රෝගී තත්ත්වයකින් ආරම්භ වන අතර පසුව වියළි කැස්සක් ඇති වේ. සතියකට පසු හුස්ම ගැනීමේ අපහසුතාවක් ඇති වන අතර ඇතැම් රෝගීන්ට රෝහල්ගත වී ප්‍රතිකාර ගැනීමට සිදුවිය හැකිය.
මෙම රෝග ලක්ෂණ ඇති පමණින් ඔබට කොරෝනාවෛරසය ආසාදනය වී ඇතැයි නිශ්චිතව කිව නොහැක. මේ රෝග ලක්ෂණ උණ සහ සෙම්ප්‍රතිශ්‍යාව වැනි වෙනත් සාමාන්‍ය වෛරස් ආසාදනය වීමෙන් ඇති වන රෝග ලක්ෂණවලට සමානය.
වඩාත් දරුණු තත්ත්වයකට හැරුණු විට, කොරෝනාවෛරසය ආසාදනය වීමෙන් නියුමෝනියාව, සාර්ස්, අවයව ක්‍රියා විරහිත වීම සහ මරණය පවා සිදු විය හැක.
එය බෝ වන්නේ කෙසේද?
පුද්ගලයෙකුගෙන් තවත් පුද්ගලයෙකුට කොරෝනාවෛරසය බෝවනුයේ කෙසේ ද යන්න පිළිබඳව තවමත් නිශ්චිතව හඳුනාගෙන නොමැත. කෙසේවෙතත්, මීට සමාන වෛරස් බෝවීම සිදු වන්නේ, කැස්ස, කිවිසුම් වැනි අවස්ථාවලදී නිකුත් වන ඛේටයහෝ සෙම් මගිනි.
එමෙන් ම, ආසාදිත පුද්ගලයෙකුගෙන් පිටවන ඛේටය හෝ සෙම් බිඳිති යම් මතුපිටක තැවරී තිබිය හැකි අතර, එහි ඇති වෛරසය දින ගණනාවක් ක්‍රියාකාරීව පවතින බව විශේෂඥයෝ පවසති.
වෛරසය ආසාදනය වූ අවස්ථාවේ සිට රෝග ලක්ෂණ පෙන්නුම් කිරීම සඳහා දින 14ක කාලයක් ගත වන බව ලෝක සෞඛ්‍ය සංවිධානය පවසයි. එහෙත්, ඇතැම් පර්යේෂකයින් පවසන්නේ, රෝග ලක්ෂණ මතු වීම සඳහා දින 24ක් දක්වා කාලයක් ගත වන බවය.
කොරොනාවෛරසය සහ සාමාන්‍ය උණ අතර බොහෝ සමාන රෝග ලක්ෂණ තිබීම හේතුවෙන් නිසි වෛද්‍ය පරීක්ෂණයකින් තොරව රෝග විනිශ්චය  අපහසු වේ.
කොරෝනාවෛරසයේ අවධානය යොමු කළ යුතු ප්‍රධාන රෝග ලක්ෂණ වන්නේ උණ සහ කැස්සය. සාමාන්‍ය උණ රෝගවලට බොහෝ විට සෙම්ගෙඩි වැනි වෙනත් රෝග ලක්ෂණ ඇති වන නමුත්, කොරෝනාවෛරසය ආසාදනය වූවන්ට හුස්ම ගැනීමේ අපහසුතාවක් දැනේ.
ශ්‍රී ලංකාවේ සෞඛ්‍ය අමාත්‍යංශයේ වසංගත රෝග විද්‍යා ඒකකය පවසන්නේ, අදාළ රෝග ලක්ෂණ ඇත්නම් වහා රෝහලක් කරා ගොස් ප්‍රතිකාර ගත යුතු බවය.
මේ අතර, වෛරසය ආසාදනය වූ පුද්ගලයෙකු සමීපව ඇසුරු කළේ නම් ඔබ ස්වයං හුදෙකලා වීම සුදුසු බව එංගලන්තයේ මහජන සෞඛ්‍ය ආයතනය (PHE)පවසයි. ඉන් ඔබ තුළින් වෙනත් පුද්ගලයින්ට වෛරසය ආසාදනය වීම වැළකේ.
කොරෝනාවෛරස ආසාදිතයන් වැඩි පිරිසක් වාර්තා වූ රටවල සුළු රෝග ලක්ෂණ පෙන්නුම් කළ පුද්ගලයන් සිය නිවස තුළ ස්වයං හුදෙකලා වීම සඳහා යොමු කරමින් සිටියි.
රෝගය වැළඳීමේ වැඩි අවදානමක් පවතින්නේ, වයස්ගත පුද්ගලයින් සහ ඇදුම, දියවැඩියාව, හෘදයාබාධ ආදී රෝගවලින් පෙළෙන්නන්ටය.
චීනයෙන් පළමුවෙන් වාර්තා වූ ආසාදිතයන් 44,000 ට වඩා වැඩි සංඛ්‍යාවක් ඇසුරෙන් කළ විශ්ලේෂණයෙන් හෙළි වූයේ, මරණ අනුපාතය මැදිවියේ අයට සාපේක්ෂව වැඩිහිටියන් තුළ දස ගුණයකින් වැඩි බවය.
අධි රුධිර පීඩනය, පෙනහලු දුර්වලතා සහ දුර්වල ප්‍රතිශක්තිකරණ පද්ධතියක් ඇති පුද්ගලයන්ට මෙම වෛරසයේ බලපෑමෙන් එම රෝගී  තත්ත්වය උත්සන්න වීමට ඉඩ ඇත.
ගර්භණී කාන්තාවන්ට වෛරසයෙන් බලපෑමක් තිබේද?
ගර්භණී කාන්තාවන් දැඩි අවදානමක සිටින කණ්ඩායමක් බවට තවමත් සාක්ෂි නොමැත. අන් අය සේ ම ඔවුන් ද ආසාදනය වීම වළක්වා ගැනීමට පියවර ගත යුතුය.
දරුවන්ට ඇති අවදානම කුමක්ද?
චීනයේ දත්තවලට අනුව, පොදුවේ ගත් කල දරුවන්ට කොරෝනාවෛරසයේ බලපෑම සාපේක්ෂව අවම මට්ටමක ඇති බව පෙනේ.
මෙයට හේතුව ආසාදනය ශරීරයෙන් බැහැර කිරීමේ හැකියාව හෝ රෝග ලක්ෂණ මතු නොවීම හෝ සෙම්ප්‍රතිශ්‍යාවට සමාන සාමාන්‍ය රෝග ලක්ෂණ පමණක් පෙන්නුම් කිරීමය.
කෙසේවෙතත්, ඇදුම වැනි පෙනහලු ආබාධ ඇති දරුවන්ට මෙම වෛරසයෙන් බලපෑම් එල්ල වීමේ ඉඩකඩ ඇති නිසා වඩාත් සැලකිලිමත් විය යුතුය.
බොහෝ දරුවන්ට එය තවත් ආකාරයක ශ්වසන ආසාදනයක් ලෙස පෙන්නුම් කර ඇති නමුත් අනතුරු ඇඟවීමේ මට්ටමට ළඟා වී නොමැත.
කෙසේවෙතත්, වෛරසය පැතිරීම වැළැක්වීම සඳහා ශ්‍රී ලංකාවේ සියලු පාසල් අප්‍රේල් 20 වෙනිදා දක්වා වසා තැබීමට ආණ්ඩුව ක්‍රියා කර තිබේ.
එක්සත් ජාතීන්ගේ අධ්‍යාපනික, විද්‍යාත්මක හා සංස්කෘතික සංවිධානයේ (යුනෙස්කෝ) දත්ත අනුව ආසියාව, යුරෝපය, අප්‍රිකාව, මැදපෙරදිග, උතුරු ඇමරිකාව සහ දකුණු ඇමරිකාවේ රටවල් 61ක පාසල් හා විශ්ව විද්යාල වසා දැමීම් ප්‍රකාශයට පත්කර හෝ ක්‍රියාත්මක කර තිබේ.
ලොව පුරා ළමුන් හා යෞවනයන් මිලියන 400කට පමණ බලපෑම් එල්ල කරමින් රටවල් ගණනාවක් ඔවුන්ගේ රට පුරා පාසල් වසා දැමීමට ක්‍රියා කර ඇත. කොවිඩ්-19 පැතිරීම වැළැක්වීම හෝ අවම කිරීම සඳහා තවත් රටවල් අදාළ ප්‍රදේශවල පමණක් පාසල් වසා දැමීම ක්‍රියාත්මක කර ඇත.
දුම් පානය කරන්නන්ට වැඩි අවදානමක් තිබේද?
බ්‍රිතාන්‍යයේ මහජන සෞඛ්‍ය පුණ්‍යායතනයක ප්‍රධාන විධායක නිලධාරිනී ඩෙබ්රා ආර්නොට් ඉදිරිපත් කර ඇති උපදෙස් අනුව අධික ලෙස දුම් පානය කරන අය එය අවම කර හෝ සම්පූර්ණයෙන් ම නවතා දමා අවදානම අවම කර ගැනීමට උත්සහ කළ යුතුය.
"දුම් පානය කරන්නන්ට ශ්වසන ආසාදන ඇති වීමේ ඉඩකඩ වැඩිය. දුම් පානය නොකරන අයට වඩා නියුමෝනියාව වැළඳීමේ අවදානම දෙගුණයක් වෙනවා," ඇය පැවසුවාය.
වෙනත් රෝගවලට වෛද්‍යවරුන් ලබා දුන් ඖෂධ දිගටම ලබා ගත යුතුද?
වෛද්‍ය උපදෙස් ලබා ගන්නා තෙක් ඔබට ඇති වෙනත් රෝගවලට නියම කර තිබෙන ඖෂධ නියමිත පරිදි ලබා ගැනීම වැදගත්ය.
ලෝක සෞඛ්‍ය සංවිධානය මේ වන විට කොරෝනාවෛරසය ගෝලීය වසංගත රෝගයක් ලෙස නම් කර තිබේ.
ලෝක සෞඛ්‍ය සංවිධානය සතු දත්ත අනුව සෑම ආසාදිතයින් පස් දෙනෙකුගෙන් සිව් දෙනෙකුට ම ඇති වන්නේ, සුළු රෝග ලක්ෂණය. ඒ අනුව:
වෛරසය ආසාදනය වීමෙන් ජීවිතක්ෂයට පත්වන්නන්ගේ ප්‍රතිශතය 1% හෝ 2%ක් වැනි අවම මට්ටමක පැවතිය ද එම සංඛ්‍යා අවිනිශ්චිතය.
දහස් ගණනක් රෝගීන් මේ වන විට ප්‍රතිකාර ලබන අතර තවත් බොහෝ දෙනෙක් ජීවිතක්ෂයට පත්වෙති. එහෙයින් මරණ අනුපාතය මීට වඩා ඉහළ අගයක් ගත හැකිය.
එමෙන් ම, සුළු රෝග ලක්ෂණ සහිත පුද්ගලයින් සංඛ්‍යාව ද නිශ්චිත නොවන හෙයින් මරණ අනුපාතය පහළ යාමට ද ඉඩ තිබේ.
චීනයෙන් ආරම්භ වූ කොරෝනාවෛරසය ලොව පුරා වේගයෙන් පැතිරී යන අතර, මේ වන විට රටවල් 123කට වැඩි ගණනක පුද්ගලයන් 140,000කට වැඩි පිරිසකට ආසාදනය වී තිබේ. මේ වන විට පුද්ගලයන් 5,500කට අධික පිරිසක් මිය ගොස් තිබේ.
මින් බහුතරයක් චීනයෙන් වාර්තා වන නමුත් මේ වන විට ඉන් පිටත රටවල වෛරසය දැන් රට තුළට වඩා වේගයෙන් ව්‍යාප්ත වෙමින් පවතී. චීනයෙන් පිටත වැඩිම ආසාදිතයන් සංඛ්‍යාව වාර්තා වන්නේ ඉතාලියෙනි.
කොරෝනාවෛරසය බෝවන රෝගයක් ලෙස ලෝකයේ බොහෝ ප්‍රදේශවල එකවර පුද්ගලයාගෙන් පුද්ගලයාට පහසුවෙන් සම්ප්‍රේෂණය වීම ලෝක සෞඛ්‍ය සංවිධානය (WHO) මෙය ගෝලීය වසංගතයක් ලෙස ප්‍රකාශ පත් කිරීමට හේතු වීතිබේ.
විශාල ජනතාවක් එකතුවෙන ස්ථාන සහ අවස්ථා සඳහා පොලිස් අවසරය නොලැබෙන අතර, අත්‍යවශ්‍ය ම හේතූන් පවතී නම් ඒ සඳහා පොලිස් බලපත්‍රයක් ලබා ගත යුතු බව සෞඛ්‍ය ඇමතිනි පවිත්‍රා වන්නිආරච්චි සෙනෙසුරාදා (මාර්තු 14) රජයේ ප්‍රවෘත්ති දෙපාර්තමේන්තුවේදී පැවති මාධ්‍ය සාකච්ඡාවේදී ප්‍රකාශ කළාය.
එමෙන් ම, විශාල ලෙස ජනතාව ගැවසෙන ස්ථානවලට නොගොස් ස්වයං නිරෝධායන ක්‍රමයක් අනුගමනය කිරීම සුදුසු  බව අමාත්‍යවරිය තවදුරටත් පැවසීය.
සංචාරය සීමා කර තිබෙන්නේ කුමන රටවල්ද?
ඉතාලිය, ඉරානය, දකුණු කොරියාව සහ ශ්‍රී ලංකාව අතර සියලු ගුවන් ගමන් නතර කිරීමට රජය පියවර ගෙන ඇත.
මේ අතර, ප්‍රංශය, ජර්මනිය, ස්වීඩනය, ස්පාඤ්ඤය, ස්විට්සර්ලන්තය, ඩෙන්මාර්කය, නෙදර්ලන්තය සහ ඔස්ට්රියාව යන රටවලින් සංචාරකයින් පැමිණීම මාර්තු 15 වන දා සිට සති දෙකකට තහනම් කිරීමට ද ශ්‍රී ලංකා රජය තීරණය කර තිබේ.
මේ අතර, එක්සත් රාජධානිය, නෝර්වේ සහ බෙල්ජියම යන රටවල සිට ශ්‍රී ලංකාවට පැමිණෙන සියලු ගුවන් යානා මාර්තු 16 වන දා සිට සති දෙකක කාලයක් සදහා අත්හිටුවීමට රජය තීරණය කර ඇතැයි සිවිල් ගුවන් සේවා අධිකාරිය නිවේදනය කළේය.
ගුවන්තොටුපොළෙන් ගොඩ බැසීමෙන් පසු ලබා දෙන වීසා (on arrival visa) නතර කිරීමට ද ශ්‍රී ලංකාව පියවර ගෙනේ තිබේ.
එක්සත් ජනපදය යුරෝපීය රටවල් 26කට සංචාරක සීමා පනවා ඇති අතර, පසුගිය දින 14 තුළ යුරෝපයේ දේශසීමා රහිත කලාපයේ සංචාරය කළ පුද්ගලයෙකු නම් (එක්සත් ජනපද පුරවැසියන් හැර) එරට තුළට ඇතුළු වීම තාවකාලිකව තහනම් කරඇත.
රාජ්‍ය තාන්ත්‍රිකයින්, නිල රාජකාරි හෝ රැකියා වැනි සංචාරවලට හැර මෙම සිකුරාදා (මාර්තු 13) සිට මාසයක් දක්වා සියලුම විදේශිකයින් සඳහා වීසා බලපත්ර අත්හිටුවන බව ඉන්දියාව පැවසීය.
කුවේටය විදේශීකයන් සඳහා වීසා නිකුත් කිරීම නවතා දමා ඇත.
ලොව පුරා විවිධ රටවල් වෛරසයෙන් වඩාත් බලපෑමට ලක්වූ චීනය, ඉතාලිය, ඉරානය සහ දකුණු කොරියාව යන රටවලින් පැමිණෙන සංචාරකයින් සීමා කර ඇත.
ඉතාලිය සම්පූර්ණයෙන් වසා දමා ඇති අතර, රට තුළ සංචාරය කිරීම සඳහා විශේෂ අවසරයක් ලබා ගත යුතුය.
චීනය තුළ වෛරසය පැතිරීම ආරම්භ වූ විට, රට පුරා සංචාරය කිරීම සීමා කරමින් සියලු දෙනාට නිවෙස්වල රැඳී සිටින ලෙස එරට බලධාරියෝ පැවසූහ.
ඉරාන බලධාරීන් ද පුද්ගලයන් නගර අතර ගමන් කිරීම සීමා කිරීමට ක්‍රියා කර ඇති නමුත්, එරට වැඩි ම ආසාදිතයන් සංඛ්‍යාවක් වාර්තා වන ශුද්ධ වූ 'කොම්' නගරය වසා දැමීමට පියවර ගෙන නොමැත.
කෙසේවෙතත්, තාවකාලික කාල සීමාවකට හැර සංචාරක සීමාවන් පැනවීම නොකළ යුතු බව ලෝක සෞඛ්‍ය සංවිධානය උපදෙස් ලබා දී ඇත.
සමහර රටවල් සංචාරකයන් ඇතුළුවීම තහනම් නොකර ගුවන්තොටුපොළවල සහ වෙනත් ප්‍රවාහන මධ්‍යස්ථාන වෙත පැමිණෙන මගීන් පරීක්ෂා කිරීම සිදු කිරීමට පියවර ගෙන තිබේ.
අදාළ පුද්ගලයන් මෑතකදී සිදු කළ සංචාර, ඔවුන්ගේ සෞඛ්‍ය සහ ශරීර උෂ්ණත්ව පරීක්ෂා කර ඒ පිළිබඳ  ප්‍රශ්න කිරීම මෙම ක්‍රියාවලියට ඇතුළත් වේ.
කෙසේවෙතත්, කොරෝනාවෛරසය ආසාදනය වීමෙන් පසු රෝග ලක්ෂණ මතු වන්න දින කීපයක් ගත විය හැකි බැවින් මෙය කෙතරම් ඵලදායී ක්‍රියාවලියක් ද යන්න පිළිබඳ සැකයක් පවතී.
මෙම වෛරසයෙන් ජනතාව ආරක්ෂා කර ගැනීම සඳහා තවමත් එන්නතක් සොයාගෙන නැත.
නමුත්, පර්යේෂකයන් මේ වන විට එන්නත් නිපදවා ඒවා සතුන්ට ලබා දී පරීක්ෂා කිරීම් ආරම්භ කර ඇත. එය සාර්ථක වුවහොත් මෙම වසර අග භාගයේදී මිනිසුන්ට අත්හදා බැලීම් සිදුකරනු ලැබේ.
මෙම වසරේ නත්තල සැමරීමට පෙර එන්නතක් සොයා ගැනීමට විද්‍යාඥයින් සමත් වුවද, එය මහා පරිමාණයෙන් නිපදවීමේ හැකියාව තවමත් අභියෝගයකි.
එයින් සෑම වයස් කාණ්ඩයකම මිනිසුන් ආරක්ෂා කළ හැකිද?
එය බොහෝ දුරට වයස්ගත පුද්ගලයින්ට වැඩි දුර සාර්ථක නොවනු ඇත. වයස්ගත පුද්ගලයන්ගේ ප්‍රතිශක්තිකරණ පද්ධතිය ප්‍රතිශක්තිකරණයට ප්‍රතිචාර නොදැක්වීම එයට ප්‍රධානතම හේතුව වේ.
පැරසිටමෝල් ඇතුළු සියලු ඖෂධ අතුරු ආබාධ ඇති කරයි. නමුත් සායනික අත්හදා බැලීම්වලින් තොර පරීක්ෂණාත්මක මට්ටමේ තිබෙන එන්නතක අතුරු ආබාධ මොනවාදැයි තවමත් කිව නොහැකිය.
එන්නත් මගින් ආසාදන වැළැක්විය හැකි නමුත් මේ මොහොතේ අනුගමනය කළ හැකි හොඳම ක්‍රමය වන්නේ සනීපාරක්ෂාවයි.
කොරෝනාවෛරස ආසාදිතයන්ට විවිධ ප්‍රතිවෛරස ඖෂධ අත්හදා බලන නමුත් මේ කිසිවක් සාර්ථක වේදැයි නිශ්චිතව පැවසිය නොහැක.
</doc>
<doc docid='bbc_world-51383574' lang='sin' type='mono' source_url='https://www.bbc.co.uk/sinhala/world-51383574' term='SARS'>
කොරෝනාවෛරසය: තවමත් නිසි නමක් නැති අලුත් වෛරසයට නමක් දීමේ සූදානමක්

චීනයෙන් මතු වූ කොරෝනාවෛරසය නමින් අප දන්නා වෛරසය හේතුවෙන් මේ වන විට පුද්ගලයින් 490 දෙනෙකු ජීවිතක්ෂයට පත්ව තිබේ. චීනයේ පමණක් තවත් පුද්ගලයින් 24,000කට අධික පිරිසකට වෛරසය ආසාදනය වී ඇතැයි තහවුරු වී තිබේ. එහෙත්, මෙම රෝගී තත්ත්වයට හෝ වෛරසයට මෙතෙක් නිසි නාමයක් ලබා දී නොමැත.
අලුතින් මතු වූ වෛරසය, කොරෝනාවෛරසය නමින් හඳුන්වනු ලබන නමුත් කොරෝනාවෛරස් යනු එම කාණ්ඩයේ වෛරස් හැඳින්වීම සඳහා යොදා ගන්නා පොදු නාමයකි.
නව කොරෝනාවෛරසය, '2019-nCoV' යනුවෙන් තාවකාලිකව හැඳින් වුව ද එය උච්චාරණයට කිසිසේත් පහසු නාමයක් නොවේ.
මේ හේතුවෙන් නව වෛරසයට නිසි නාමයක් ලබා දීම සඳහා මේ වන විට විද්‍යාඥයින් පිරිසක් සූදානම් වෙති. ඔවුන් බීබීසී පුවත් සේවයට පැවසුවේ, එම නාමය ප්‍රකාශයට පත් කිරීමට ආසන්න බවය.
"අලුත් වෛරසයකට නමක් දීම බොහෝ විට ප්‍රමාද වෙනවා.  මේ දක්වාම අවධානය යොමු වී තිබුණේ මහජන සෞඛ්‍ය පිළිබඳවයි" ජෝන්ස් හොප්කින්ස් සෞඛ්‍ය ආරක්ෂණය පිළිබද මධ්‍යස්ථානයේ ජ්‍යෙෂ්ඨ විද්වතෙකු සහ සහාය මහාචාර්යවරියක වශයෙන් කටයුතු කරන ක්‍රිස්ටල් වොට්සන් පවසයි.
"නමුත් වෛරසයකට නමක් දීම ප්‍රමුඛ කාර්යයක් වීමට හේතු තියෙනවා."
විද්‍යාඥයින් නව වෛරසය හඳුන්වන්නේ නව කොරෝනාවෛරසය (novel or new coronavirus) යනුවෙනි. එම වෛරස් කාණ්ඩය කොරෝනාවෛරස් ලෙස නම් කර ඇත්තේ, අන්වීක්ෂයකින් බැලීමේදී එම වෛරසයේ දක්නට ලැබෙන උල් සහිත කොටස් හේතුවෙනි.
මේ වන විට අදාළ වෛරසය වෙනුවෙන් තාවකාලිකව ලබා දී ඇති '2019-nCoV' යන නාමය ලෝක සෞඛ්‍ය සංවිධානය විසින් නිර්දේශ කරනු ලැබ තිබේ. එහි 2019 යනු එය හමුවූ වසරය. "n" යන්නෙන් සංකේතවත් කරනුයේ, නව (new or novel) යන අර්ථයයි. "CoV" යනු කොරෝනාවෛරස් කාණ්ඩය සංකේතවත් කිරීම සඳහා යොදා ඇති යෙදුමය. එහෙත්, එම නාමය නිසි ලෙස තහවුරු වී නොමැත.
"මේ නම සාමාන්‍ය ව්‍යවහාරයට පහසු නැහැ. මාධ්‍ය වගේම ජනතාව මේ වෛරසයට පාවිච්චි කරන්නේ වෙනත් නම්," ආචාර්ය ක්‍රිස්ටල් වොට්සන් පවසයි.
"මේ වගේ වෛරසයකට නිල නාමයක් නැති වෙන එකේ භයානකකම වෙන්නේ, ජනතාව ඒක චීන වෛරසය කියල හඳුන්වන එක. ඒ මගින් එක් ජන කොටසකට යම් පීඩනයක් එල්ල වෙන්න පුළුවන්."
සමාජ මාධ්‍ය හරහා නිල නොවන නාමයන් සමාජගත විය හැකි අතර එය වෙනස් කිරීම අතිශය දුෂ්කර ඇය කියා සිටී.
වෛරසය සඳහා නමක් සොයන කණ්ඩායමට පෙර පැවති වසංගත තත්ත්වයන්ගෙන් නරක පූර්වාදර්ශ ලැබී තිබේ. 2009 වසරේදී මතු වූ 'H1N1' වෛරසය 'සූකර උණ' (swine flu) යනුවෙන් නම් කිරීම හේතුවෙන් එම වෛරසය ඌරන්ගෙන් නොව මිනිසුන්ගෙන් ව්‍යාප්ත වූ බව තහවුරු වී තිබියදීත් ඊජිප්තුවේ සියලු ඌරන් මරා දැමිණි.
නිල නාමයන් පවා ඇතැම් විට අර්බුදකාරී වෙයි. 2015 වසරේදී මතු වූ ශ්වසන ආසාදන තත්ත්වය 'MERS' (Middle East Respiratory Syndrome) යනුවෙන් නම් කිරීම පිළිබඳව ලෝක සෞඛ්‍ය සංවිධානය විවේචන එල්ල කළේය.
"සමහර රෝග නාම නිසා ඇතැම් ආගමික හෝ වාර්ගික ජන කොටස් පීඩාවට පත්වූ අවස්ථා අපි දැක තියෙනවා. ඒ මගින් අසාධාරණ ලෙස සංචාරක, වාණිජ සහ වෙළෙඳ සීමා පැනවීම් වගේම සතුන් ඝාතනය කිරීම් සිදුවී තිබෙනවා," ලෝක සෞඛ්‍ය සංවිධානයේ නිවේදනයක දැක්විණි.
එහි ප්‍රතිඵලයක් ලෙස ලෝක සෞඛ්‍ය සංවිධානය මාර්ගෝපදේශ කිහිපයක් නිකුත් කළේය. එම මාර්ගෝපදේශවලට අනුව කොරෝනාවෛරසයකට නමක් තැබීමේදී පහත දැක්වෙන තොරතුරු ඇතුළත් නොවිය යුතුය.
ලෝක සෞඛ්‍ය සංවිධානයේ මාර්ගෝපදේශවලට අනුව වෛරසයට යොදන නාමය කෙටි මෙන් ම විස්තරාත්මක විය යුතුය. (උදා: SARS - Severe Acute Respiratory Syndrome)
නව කොරෝනාවෛරසය සඳහා නිල නාමයක් සකස් කරන කණ්ඩායම සති දෙකක කාලයක් පුරා නමක් යෙදීම පිළිබඳව සාකච්ඡා කළ අතර නිශ්චිත නාමයක් සඳහා එකඟත්වයකට පැමිණීමට දින දෙකක් ගත වූ බව එම කණ්ඩායමේ සාමාජිකයෙකු වූ මහාචාර්ය බෙන්ජමින් නිව්මන් පැවසීය.
ඔවුන් එම නාමය ප්‍රකාශයට පත් කිරීම සඳහා විද්‍යාත්මක සඟරාවකට භාර දීමට නියමිත අතර තවත් දින කිහිපයකින් එය නිවේදනය කිරීමට අපේක්ෂාවෙන් සිටිති.
බීබීසී පුවත් සේවයේ ජැස්මින් ටේලර්-කෝල්මන් විසින් සම්පාදනය කළ ලිපියක් ඇසුරිනි.
තවදුරටත් කියවන්න.
</doc>
<doc docid='bbc_world-51249066' lang='sin' type='mono' source_url='https://www.bbc.co.uk/sinhala/world-51249066' term='SARS'>
කොරෝනා වෛරසය: චීනය දින හයක් තුළ රෝහලක් ඉදි කරන්නේ කෙසේද?

කොරෝනාවෛරසය ශරීරගත වී ඇතැයි සැක කෙරෙන රෝගීන්ට ප්‍රතිකාර කිරීම සඳහා චීනයේ වූහාන් (Wuhan) නගරය දින හයක් ඇතුළත රෝහලක් ඉදිකිරීමට පියවර ගෙන ඇත.
මේ වන විට 2000කට අධික පිරිසකට වෛරසය අසාදිත යැයි තහවුරු වී ඇති අතර 56 දෙනෙකු මරණයට පත්ව තිබේ.
කොරෝනාවෛරසයේ තිඹිරි ගෙය ලෙස සැලකෙන වූහාන් ප්‍රදේශයේ ජනගහනය එක්කෝටි දස ලක්ෂයකට ආසන්නය. නගරයේ රෝහල් කලබලයට පත් ප්‍රදේශවාසීන්ගෙන් පිරී ඉතිරී ගොස් ඇති අතර ඔසුසැල්වල ඖෂධ අවසන් වෙමින් පවතී.
චීනයේ රාජ්‍ය මාධ්‍ය වාර්තා කරන පරිදි ඉදි වෙමින් පවතින නව රෝහල ඇඳන් දහසකින් සමන්විත වනු ඇත.
වර්ග මීටර 25,000 ක වපසරියකින් යුත් ඉදිකිරීම් භූමිය වෙත පොලොව හෑරීමට යොදා ගන්නා බර යන්ත්‍ර රැගෙන විත් ඇති ආකාරය චීන රාජ්‍ය මාධ්‍ය විසින් අන්තර්ජාලයට මුදා හරින ලද වීඩියෝ දර්ශන ඔස්සේ දැකිය හැක.
2003 වසරේ සාර්ස් (Sars) වෛරසය පැතිර යාම වැලැක්වීමේ අරමුණින් බීජිං නුවර මේ හා සමානම  රෝහලක් ඉදි කරනු ලැබිණි. නව රෝහල ඉදි වන්නේ ඒ අනුව යමිනි.
"මෙය මූලික වශයෙන් පැතිර යන රෝග සහිත පුද්ගලයන් යවනු ලබන නිරෝධායනය කළ රෝහලක්. එය ආරක්ෂිතයි වගේම ආරක්ෂිතව තබා ගත හැකි උපකරණවලින් සමන්විතයි" යනුවෙන් හාවඩ් විශ්වවිද්‍යාලයේ ගෝලීය සෞඛ්‍ය සහ සමාජ වෛද්‍ය විද්‍යාව පිළිබඳ කථිකාචාරිනී ජොඈන් කවුෆ්මන් පැවසුවාය.
"මේ වගේ සුවිසල් ව්‍යාපෘතිත් ඇතුළුව වැඩ වේගයෙන් නිමවීම සම්බන්ධයෙන් චීනය වාර්තා තබා තිබෙනවා," යනුවෙන් විදෙස් සබඳතා පිළිබඳ සභාවේ ගෝලීය සෞඛ්‍ය සම්බන්ධයෙන් කටයුතු කරන පර්යේෂකයෙකු වන යැන්ෂොන්ග් ක්වාන්ග් පවසයි.
2003 වසරේදී බීජිං නුවර රෝහල දින හතක් ඇතුලත සාදා නිම කළ බව පෙන්වා දෙන ඔහු වූහාන් හි ඉදිකිරීම් කණ්ඩායම එම වාර්තාව බිඳ හෙලීමේ උත්සාහයක නිරත වී  ඇති හැඩක් පෙනෙන්නට ඇතැයි කියා සිටියේය.
යැන්ෂොන්ග් ක්වාන්ග් වැඩිදුරටත් සඳහන් කළේ නියමිත වෙලාවට ඉදිකිරීම් නිමවීම සඳහා රටපුරා විසිරී සිටින ඉංජිනේරුවන් එහි රැගෙන එනු ඇති බවය.
චීනය අධිකාරීවාදී රටක් වන බැවින් නිලධාරීවාදය සහ මූල්‍ය ප්‍රතිපාදන ලැබීමට ඇති අවහිරතා ජය ගෙන සියලු සම්පත් ඒ සඳහා ඉක්මනින් යෙදවීමට හැකියාව පවතින බව ඔහුගේ අදහසය.
"ඉංජිනේරු වැඩවලට චීනය දක්ෂයි. අහස උසට විහිදුනු ගොඩනැගිලි වේගයෙන් ඉදිකර ඔවුන් වාර්තා තබා තිබෙනවා. බටහිර ජාතීන්ට මෙය සිතන්නත් අමාරුයි. මෙය කළ හැකියි," ඔහු තවදුරටත් පැවසුවේය.
ඖෂධ සැපයුම දෙස බැලීමේදී වූහාන් වෙත  වෙනත් රෝහල්වලින් ඖෂධ ගෙන්වා ගැනීමට හෝ නිෂ්පාදනාගාරවලින් පහසුවෙන් ඇනවුම් කර ගැනීමේ හැකියාව පවතී.
මහජන විමුක්ති හමුදාවට අයත් වෛද්‍ය ක්ෂේත්‍රයට අදාළ සාමාජිකයන් 150 දෙනෙක් වූහාන් නගරය වෙත ළඟා වූ බව චීනයේ 'ග්ලෝබල් ටයිම්ස්' පුවත්පත සිකුරාදා (ජනවාරි 24) තහවුරු කළේය. නව රෝහල ඉදි කළ පසු ඔවුන් එහි සේවයේ නිරත වනු ඇත්දැයි යන්න එමගින් තහවුරු කර නොමැත.
2003 වසරේදී සාර්ස් රෝග ලක්ෂණ පෙන්නුම් කළ රෝගීන්ට නේවාසික පහසුකම් සැලසීම සඳහා බීජිං හි ෂොතන්ග්ශාන් රෝහල ඉදිකරනු ලැබිණි. එය දින හතක් ඇතුළත ඉදි කර අවසන් කළ අතර වඩාත් ඉක්මනින් රෝහලක් ඉදි කිරීමේ ලෝක වාර්තාව එමගින් බිඳ හෙලන ලදැයි එවක පැවසිණි.
'China.com.cn'  පවසන පරිදි රෝහලේ ඉදි කිරීම් සඳහා 4,000 ක් පමණ  දායක වී ඇති අතර නියමිත දිනට එහි ඉදි කිරීම් අවසන් කිරීමේ අරමුණින් ඔවුන් දිවා රෑ පුරා වැඩ කර තිබේ.
එය එක්ස් - රේ (X-ray ) කාමරයක්, සීටී ස්කෑන් කාමරයක්, දැඩි සත්කාර ඒකකයක් සහ පරීක්ෂණාගාරයකින් එය සමන්විත විය. සෑම වාට්ටුවකටම වැසිකිලි සහිත නාන කාමරයක් ද විය.
මාස දෙකක් තුළ එරට සාර්ස් අසාදිත රෝගීන්ගෙන් හතෙන් එකක් ඊට ඇතුළත් කර ගත් අතර එරට මාධ්‍ය විසින් එය හඳුන්වනු ලැබුවේ "වෛද්‍ය විද්‍යාවේ හාස්කමක්" ලෙසය.
"ඒ සඳහා නියෝග දුන්නේ සෞඛ්‍ය අමාත්‍යංශයයි. සේවය ලබා දීම සඳහා වෙනත් සෞඛ්‍ය මධ්‍යස්ථානවල සිටි හෙදියන් සහ සෙසු වෛද්‍යවරුන්ගේ සහාය ලැබුණා" යනුවෙන් කථිකාචාරිනී ජොඈන් කවුෆ්මන් පැවසුවාය.
පැතිර යන රෝග පාලනය කරන්නේ කෙසේද, හඳුනා ගන්නා ආකාරය සහ රෝගීන් වෙන් කර තබා ගැනීම පිළිබඳ අනුගමනය කළ යුතු පියවර සම්බන්ධයෙන් සෞඛ්‍ය අමාත්‍යංශය ඔවුන් දැනුවත් කර තිබුණු බව ද ඇය සඳහන් කළාය.
ඇය වැඩිදුරටත් කියා සිටියේ සාර්ස් වසංගතය අතරතුර පළාත් පාලන ආයතන ඒ සඳහා මුල්‍ය ප්‍රතිපාදන ලබා දී තිබුණ ද කාර්ය මණ්ඩලවල සිට ගොඩනැගිලි දක්වා වූ වියදම් සඳහා මධ්‍යම ආණ්ඩුවෙන් විශාල වශයෙන් ආධාර ලැබුණු බවය.
යැන්ෂොන්ග් ක්වාන්ග් පවසන පරිදී සාර්ස් වසංගතය අවසන් වීමත් සමග රෝහල් ගොඩනැගිලි අත්හැර දමා ඇත.
</doc>
<doc docid='bbc_sri-lanka-51325151' lang='sin' type='mono' source_url='https://www.bbc.co.uk/sinhala/sri-lanka-51325151' term='SARS'>
මුඛ ආවරණ පළඳින ලෙස දුන් උපදෙස් වෙනස් වුණේ ඇයි?

''කොරෝනා වෛරසයෙන් බේරෙන්න මුඛවාඩම් දාන්න කියල සෞඛ්‍ය අමාත්‍යංශය මුලින් කිව්වා. අපි වැඩි ගාණක් දීලා අමාරුවෙන් පවුලටම ඒවා ගත්තේ. දැන් කියනවා ඕනේ නෑ කියලා. සල්ලිත් අපරාදේ. අපිට හිතාගන්න බෑ දැන් මොනවා කරන්නද කියලා."
ඉහත දැක්වෙන්නේ චීනයෙන් ඔබ්බට පැතිර යමින් පවතින කොරෝනා වෛරසයයෙන් ආරක්ෂා වීම සඳහා මුඛ ආවරණ පැළඳිය යුතුද? නැද්ද? යන්න සම්බන්ධයෙන් දෙගිඩියාවෙන් පසුවන කාන්තාවක් බීබීසී සිංහල සේවය වෙත පළ කළ අදහසකි.
මුහුණු ආවරණ පැළදිය යුතුද? නැද්ද? යන්න පිළිබඳ නිවැරදි වැටහීමක් නොමැති තවත් සැලකිය යුතු පිරිසක් සිටින බව ඒ සම්බන්ධයෙන් සමාජ මාධ්‍ය ඔස්සේ පළ වන අදහස් සහ මාධ්‍ය වාර්තා දෙස බැලීමේදී පෙනී යයි.
නව කොරෝනා වෛරසය (2019-nCoV) ශ්‍රී ලංකාව තුළ ව්‍යාප්ත වීම වළක්වා ගැනීම සඳහා වඩාත් සුදුසු පියවර ලෙස මුහුණු ආවරණ පැළඳීම යෝග්‍ය බව සෞඛ්‍ය අමාත්‍යංශය විසින් පළමුව පෙන්වා දෙනු ලැබුණු නමුත් මේ වනවිට එය දෑත් පිරිසිදුව තබා ගැනීම දක්වා වෙනස් වී තිබේ.
එමෙන්ම ශ්‍රී ලංකාව තුළ මග තොටදී මුහුණු ආවරණ පැළඳීමට තරම් අවශ්‍යතාවක් නොමැති බව ද දැන් සෞඛ්‍ය බලධාරීහු පවසති. මේවන විට වෙළඳ පොළ තුළ මුහුණු ආවරණවල හිඟයක් දක්නට ලැබෙන අතර ඒවායේ මිළ පාලනයට මැදිහත් වන්නට ද රජයට සිදුවිය.
ශ්‍රී ලංකා රජයේ නිල පුවත් ඇතුළත් News.lk ෆේස්බුක් ගිණුමේ ජනවාරි 27 වෙනිදා සඳහන් කර තිබුණේ  ''කැස්ස,සෙම්ප්‍රතිශ්‍යාව වැනි රෝග ලක්ෂණ ඇති අයෙක් පොදු ස්ථානවලට හෝ ජනාකීර්ණ ස්ථානවලට යන්නේ නම්, මුඛ ආවරණයක් පැළදීම වඩාත් සුදුසු බව ප්‍රධාන වසංගත රෝග විද්‍යාඥ විශේෂඥ වෛද්‍ය සුගත් සමරවීර මහතා අද (27) රජයේ නිල පුවත් අඩවිය පැවසීය'' යනුවෙනි. ඊට අදාළ වීඩියෝ පටයක්ද පළකර තිබුණි.
මීට අමතරව, ලෙඩරෝගවලින් ආරක්ෂාවීම පිළිබඳ සමාජ ජාල ඔස්සේ සෞඛ්‍ය අධ්‍යාපනය ලබා දෙන පාර්ශව ද මුඛ ආවරණ පැළදීමේ වැදගත්කම හා ඒවා නිවැරදිව පළදින ආකාරය ගැන ජනතාව දැනුවත් කිරීමට පළමුව පියවර ගෙන තිබුණි. මේ වන විට ඔවුන් ද මුඛ ආවරණ භාවිතයට වඩා දෑත් පිරිසිදුව තබා ගැනීම හා වෙනත් සෞඛ්‍ය ආරක්ෂණ ක්‍රම වඩාත් යෝග්‍ය බව පවසයි.
මේ අතර පාර්ලිමේන්තු මන්ත්‍රීවරුන්ට අවශ්‍ය මුඛ ආවරණ මිලදී ගැනීම සඳහා පියවර ගෙන ඇති බවට ද මාධ්‍ය වාර්තා පළ විය.
චීනයේ සිට සංචාරය සඳහා පැමිණෙන්නන්, ශ්‍රී ලංකාවේ රැකියා කරන චීන ජාතිකයන් හා චීනයට ගොස් සිටින ශ්‍රී ලාංකිකයන් නිතර ශ්‍රී ලංකාවට පැමිණේ.
ඔවුන් සියලු දෙනා වෙනම රඳවා අධීක්ෂණය කිරීමේ හැකියාවක් නොමැති බව සෞඛ්‍ය අමාත්‍යංශය පවසයි. ඒ අනුව සිදු කෙරෙන්නේ වූහාන් නගරයේ සිට පැමිණෙන සිසුන් දියතලාව කඳවුරට යොමුකර දින 14ක කාලයක් අධීක්ෂණය කිරීම සහ චීනයේ සිට පැමිණෙන, රෝග ලක්ෂණ නොපෙන්වන අයට රට තුළට ඇතුළු වීමට ඉඩ ලබා දීමය. ඔවුන් සිටිනා ස්ථාන ගැන  සෞඛ්‍ය වෛද්‍ය නිලධාරීන්ට හා මහජන සෞඛ්‍ය පරීක්ෂකවරුන්ට දැනුම් දී අධීක්ෂණය කෙරෙන බව සෞඛ්‍ය බලධාරීහු පවසති.
එහෙත් චීනයේ සිට සෘජු ගුවන් සේවාවලින් නොපැමිණ වෙනත් රටවල් හරහා පැමිණෙන ගුවන් මගීන් අධීක්ෂණය කිරීම ගැන ගැටලු පවතී.
මේ තත්ත්වය පිළිබඳ අදහස් දැක්වූ මහනුවර ජාතික රෝහලේ ශ්වසන රෝග පිළිබඳ විශේෂඥ වෛද්‍ය දුෂාන්ත මැදගෙදර සඳහන් කළේ කොරෝනා වෛරසය ආසාදිත පුද්ගලයන් අතර රෝග ලක්ෂණ නොපෙනෙන රෝගීන් සිටිය හැකි බැවින් ඔවුන් රට තුළට ඇතුළු වී තිබේ නම් අවදානම් තත්ත්වයක් උද්ගතවිය හැකි බවය.
මේ වනවිට ශ්‍රී ලංකාවට විශාල බලපෑමක් නැති වුවද ඉදිරියේදී ඇතිවිය හැකි තත්ත්වයන් පිළිබඳ නිශ්චිතව කිව නොහැකි නිසා ආරක්ෂක පියවර අනුගමනය කිරීම ඉතා වැදගත් බව ඔහුගේ අදහසය.
''කොරෝනා වෛරසයට පමණක් නෙමෙයි, ඕනෑම කෙනෙකුට උණ, කිවිසුම් යාම, උගුරේ අමාරුව වගේ රෝග ලක්ෂණ තිබේ නම් මාස්ක් එකක් දාන එක ඉතා සුදුසුයි. විශේෂයෙන් මේ දවස්වල ඉන්ෆ්ලුවෙන්සා තියෙනවා. වැදගත්ම දේ රෝග ලක්ෂණ නොපෙන්නන රෝගීන් ඕන තැනක ඉන්න පුළුවන්.  ඒ වගේ අය ලෙඩේ අනිත් කට්ටියට බෝ කරනවා. මම කියන්නේ යම්කිසි කෙනෙකුට පුලුවන්නම් මුඛ ආවරණයක් දාගන්න, ඒක ඉතාම හොඳයි.''
මුහුණු ආවරණයක් පැළඳීම තමන්ට රෝග බෝවීම වළක්වා ගැනීමට මෙන්ම අන් අයට තමන්ගෙන් රෝග පැතිරයාම වළක්වා ගැනීමට ඉවහල්වන ආරක්ෂිත උපක්‍රමයකි. එබැවින් කොරෝනා වෛරසය ආසාදිත චීන කාන්තාවක් ශ්‍රී ලංකාවෙන් වාර්තා වීමත් සමගම මුඛ ආවරණ සඳහා ඉල්ලුම එක්වරම ඉහළ ගියේය.  ඒ තුළින් මුඛ ආවරණවල හිඟයක් රටපුරා ඇති වුණි. එමෙන්ම ඇතැම් වෙළෙන්දෝ අධික ලාභයක් ලැබීම සඳහා ඒවා වැඩි මිලට අලෙවි කරන්නට වූහ.
මේ ගැන පාරිභෝගික කටයුතු අධිකාරියට පැමිණිලි ලැබී තිබුණු අතර, පසුගිය සතියේ වෙළඳසල් 106ක් පරික්ෂා කිරීමට පියවර ඔවුහු පියවර ගත්හ. එහිදී වැඩි මිළට මුඛ ආවරණ අලෙවි කළ වෙළඳුන් පස් දෙනෙකු හඳුනා ගැණුනි.
වැඩි මිළට අලෙවිය වැළක්වීම සඳහා මුඛ ආවරණ සදහා ජනවාරි 29 වෙනිදා උපරිම සිල්ලර මිලක් නියම කර ඇත. එම මිළ සීමාවන් පහත දැක්වේ.
මේ අතර ප්‍රමාණවත් මුඛ ආවරණ වෙළඳපොළට කඩිනමින් නිකුත් කිරීමට අවශ්‍ය පියවර ගන්නැයි සෞඛ්‍ය අමාත්‍යංශය දේශීය නිෂ්පාදකයන් තිදෙනෙකුට දැනුම් දී තිබේ. එහිදී ඔවුන් පවසා තිබෙන්නේ අමුද්‍රව්‍ය වැඩි වශයෙන් ගෙන්වන්නේ ද චීනයෙන් බැවින් එකවර නිෂ්පාදනය වැඩි කිරීමේ ගැටලුවක් ඇති බවය.
මේ පිළිබඳව සෞඛ්‍ය ඇමතිනී පවිත්‍රා වන්නිආරච්චි ජනවාරි 28 වෙනිදා කොළඹ පැවති මාධ්‍ය හමුවකදී මෙලෙස අදහස් පළ කළාය.
''චීනයෙන් මුඛ ආවරණ ගේන්න සමහරු අහනවා. ඒක ඊට වඩා භයානක තත්ත්වයක්. මේ වෙලාවේ ලෝකේ ඉල්ලුම වැඩි නිසා හැම රටකම හිඟ තත්ත්වයක් තියෙන්නේ. ඒක නිසා ප්‍රධාන විකල්පය විදියට අපේ කර්මාන්ත ශාලාවලට උපදෙස් දුන්නා නිෂ්පාදනය වැඩි කරන්න කියලා. ඒ වගේම මුඛ ආවරණ ගෙන්නන්න බලාපොරොතු වෙන අයට නීතිමය අවශ්‍යතාවන් කඩිනමින් ඉටු කර දෙනවා,'' යනුවෙන් සෞඛ්‍ය ඇමතිනිය කියා සිටියාය.
කොරෝනා වෛරසය ගෝලීය හදිසි තත්ත්වයක් ලෙස ලෝක සෞඛ්‍ය සංවිධානය නිවේදනය කර ඇති අතර, මේ වනවිට සාර්ස් වසංගතය පැතිරුණු ප්‍රමාණයට වඩා පිරිසකට කොරෝනා වෛරසය ආසාදනය වී තිබේ.
මාස අටක් පුරා සාර්ස් (Sars - severe acute respiratory syndrome) වසංගතය පැතිර ගිය අවස්ථාවේ 8,100 කට වැඩි පිරිසකට එය වැළඳී තිබුණි. කොරෝනා වෛරසය මේ වනවිට ලොව පුරා 10,000 කට වැඩි පිරිසකට ආසාදනය වී තිබේ. ඒ අතරින් 100 කට වැඩි පිරිසක් චීනයෙන් පිටත වෙනත් රටවලය.
පාලුවට ගිය කඩමන්ඩි: බීබීසී කණ්ඩායමක් කොරෝනා වෛරසයෙන් බැට කන හුබෙයි ප්‍රාන්තයේ සංචාරයක.
Facebook හි BBC News සිංහල කළ  වෙනි පළකිරීමේ අවසානය
කැස්ස සහ කිවිසුම් යාම ඔස්සේ රෝග කාරක වෛරසය ශරීර ගත විය හැකි බව විශේෂඥ මතයයි.
"ආසාදිත පුද්ගලයෙකුට කැස්සක් ඇති වූ විට හෝ කිවිසුම් ගිය විට ඒ අසල සිටින අයෙකු ඒ වෛරස් රෝගකාරක ශ්වසනය කරනවා. නැතිනම් කැස්සෙන් හෝ කිවිසුම් යාමෙන් පිට වූ වෛරස් රෝගකාරක අවට මතුපිට තැන්පත් වෙනවා. යම් අයෙක් ඒ මතුපිට ස්පර්ශ කර ඇස හෝ නාසය හෝ මුඛය ස්පර්ශ කළ විට වෛරසය ශරීර ගත විය හැකියි," යනුවෙන් හොංකොං විශ්වවිද්‍යාලයේ සමාජ සෞඛ්‍ය පිළිබඳ විද්‍යාතනයේ වෛරස් අධ්‍යයන විද්‍යාව අංශයේ මහාචාර්ය මලික් පීරිස්  බීබීසී සිංහල සේවය වෙත පැවසීය.
වෛරසය අසාදිත පුද්ගලයෙකුගෙන් තවත් පුද්ගලයෙකුට සමීප ඇසුරකින්, රෝගී පුද්ගලයා කසින විට, කිවිසුම් පිට කරනවිට වාතය හරහා එන කෙළ බිඳිති මගින් මෙම රෝගය බෝවන බව වසංගත රෝග විද්යා අංශය පවසයි.
දියවැඩියාව, කාලින ශ්වසන රෝග හා වකුගඩු රෝග ඇති පුද්ගලයන්ට කොරෝනා වෛරසය ශරීර ගත වීමේ අවදානමක් පවතින බවට ද සෞඛ්‍ය බලධාරීහු අනතුරු අඟවති.
ඔවුන් පවසන පරිදි උණ, උගුරේ අසාදනය, කැස්ස, ශ්වසන අපහසුව බහුලව දැකිය හැකි රෝග ලක්ෂණ වේ.
ශ්වසන රෝග සඳහා භාවිත කරන ආරක්ෂිත ක්‍රමවේද කොරෝනා වෛරසය  සම්බන්ධයෙන් ද පිළිපැදිය හැකි බව වෛද්‍යවරු පවසති. අතර ඒ සඳහා වන ලෝක සෞඛ්‍ය සංවිධානයේ නිර්ණායක පහත දක්වා ඇත.
</doc>
<doc docid='bbc_world-51066400' lang='sin' type='mono' source_url='https://www.bbc.co.uk/sinhala/world-51066400' term='SARS'>
චීනයෙන් අභිරහස් වෛරසයක්: පනහකට අධික පිරිසක් රෝහලේ

මෙතෙක් විද්‍යාඥයන්ට හසු නොවූ 'අභිරහස් වෛරසයක්' චීනයේ වූඛාන් (Wuhan) නගරයෙන් වාර්තා විය.
පෙනහළු රෝග ඇති කරවන එම වෛරසය පුද්ගලයන් පනහකට අධික පිරිසකට මේ වන විට ආසාදනය වී ඇත. ඉන් හත්දෙනෙකුගේ තත්වය බරපතල ය.
මෙතෙක් හඳුනාගෙන නොතිබුණු එම වෛරසය අසාදනය වූ රෝගීන්ට නියුමෝනියා තත්ත්වය ඇති කරවයි.
එම අලුත් වෛරසය, ලොව පුරා සෞඛ්‍ය බලධාරීන්ගේ බරපතල අවධානයට ලක් වී ඇත.
මෙය දින කිහිපයකට පමණක් සීමා වී අතුරුදහන් විය හැකි වෛරසයක් ද? නැතහොත් අතිශය භයානක තත්ත්වයක මූලික ලක්ෂණයක් ද?
ආසාදිත පුද්ගලයන්ගෙන් ලබා ගත් මෙම වෛරසයේ නියැඳි විද්‍යාගාර විශ්ලේෂණයන්ට භාජනය කර තිබේ.
එම පර්යේෂණවලින් අනතුරුව චීන බලධාරීන් සහ ලෝක සෞඛ්‍ය සංවිධානය නිගමනය කර ඇත්තේ මෙය කොරෝනා වෛරස ගණයට අයත් බවය.
කොරෝනා වෛරස ගණයට අයත් වෛරස රාශියක් පවතින නමුත් මේ දක්වා මිනිසුන්ට ආසාදනය වී ඇත්තේ ඉන් හයක් පමණි. ඉහත කී අලුත් වෛරසය, මිනිසුන්ට ආසාදනය වූ බවට වාර්තාගත වන හත් වැනි කොරෝනා වෛරසය වේ.
වසර 2002දී ද එම පවුලට අයත් වෛරසයක් ලොව පුරා පැතිරයාම චීනයෙන් ආරම්භ විය. සාර්ස් (Sars) නමින් හැඳින්වුණු එම වසංගතයට පුද්ගලයන් 8098 දෙනෙකු ගොදුරු වූ අතර ඉන් 774 දෙනෙක් මිය ගියහ.
මෙය භයානක තත්ත්වයක් ද?
කොරෝනා වෛරස ආසාදනය වීමෙන් ඇතිවන රෝග ලක්ෂණ සාමාන්‍ය සෙම්ප්‍රතිශ්‍යාවෙන් පටන් ගෙන රෝගියා ජීවිතක්ෂයට පත්වීම දක්වා පවතින බරපතල රෝග ලක්ෂණ දක්වා විහිදිය හැකිය.
සාමාන්‍ය සෙම්ප්‍රතිශ්‍යාවේ සිට මරණය දක්වා පැවතිය හැකි රෝග ලක්ෂණ එක් රේඛාවක් මත පෙළ ගැස්වුවහොත් මෙම අලුත් වෛරසය එම රේඛාවේ මැද ප්‍රදේශයේ තැබිය හැකි බව පෙනෙන්නට තිබේ.
"අලුත් කොරෝනා වෛරසයක් සොයා ගත්තොත් අපට දැන ගන්න ඕන ඉන් ඇතිවන රෝග ලක්ෂණ කෙතරම් බරපතල විය හැකිද කියන එක. මේ අලුත් වෛරසයෙන් සාමාන්‍ය උණ හෙම්බිරිස්සාවකට වඩා වැඩි රෝග ලක්ෂණ ඇති කෙරෙනවා. ඒ නිසා මෙය බරපතල තත්ත්වයක්. නමුත් එය සාර්ස් වසංගතය තරම් ම භයානක නැහැ." එඩින්බරා විශ්වවිද්‍යාලයේ මහාචාර්ය මාර්ක් වූල්හවුස් පැවසීය.
අලුත් වෛරස සොයා ගැනීම නිරන්තරයෙන් සිදුවන දෙයකි.
ඔවුහූ බොහෝ විට වෙනත් ජීවියෙකු තුළ සිට මිනිස් සිරුරට පැමිණෙති.
"අතීතයේ පැතිරී ගිය වසංගත ගැන සිතා බැලුවොත්, ඒක ඇති වුනේ අලුත් කොරෝනා වෛරසයකින් නම්, එය ඇවිත් තියෙන්නේ සතුන්ගෙන්." නොටිංහැම් විශ්වවිද්‍යාලයේ, වෛරස අධ්‍යයන විද්‍යාව පිළිබඳ මහාචාර්ය ජොනතන් බෝල් පැවසීය.
සාර්ස් (Sars) වෛරසය මිනිස් සිරුරට පතිත වූයේ උරුලෑවකුගෙනි.
මර්ස් (Mers) වෛරසය වරින්වර මිනිසාට ආසාදනය වන්නේ ඔටුවන්ගෙනි. 2012 දී එම වසංගතය ආරම්භ විය. වාර්තා වූ රෝගීන් 2494 දෙනෙකුගෙන් 858 දෙනෙක් මිය ගියහ.
අලුත් වෛරසය පැමිණියේ කුමන සත්ත්වයාගෙන් ද යන්න තහවුරු කර ගැනීමට හැකි වුවහොත් ඊට ප්‍රතිකාර සොයා ගැනීම ඉතා පහසු වනු ඇත.
චීනයේ දකුණු කලාපයේ වූඛාන් (Wuhan) නගරයේ ඇති කරදිය මත්ස්‍ය වෙළෙඳපොළක් ආශ්‍රිතව මෙම රෝගීන් වාර්තා වී තිබේ.
තල්මසුන් වැනි කරදියේ වෙසෙන ක්ෂීරපායීන් ගේ සිරුර තුළ කොරෝනා වෛරස පැවතිය හැකි නමුත් ඉහත කී වෙළෙඳපොළේ කුකුලන්, වවුලන්, හාවන්, සහ සර්පයන් වැනි සතුන් ද සිටිති.
එවැනි වන සතුන් තුළ මෙම වර්ගයේ වෛරස පැවතීමට ඇති ඉඩ කඩ වැඩිය.
මහාචාර්ය වූල්හවුස් පවසන්නේ චීනයේ විශාලත්වය, ජන ඝනත්වය සහ සතුන් සමඟ පවතින සමීප ඇසුර හේතුවෙන් වෛරස ශරීරගත වීම බහුල වන බවය.
"මීළඟ වසංගතය චීනයෙන් හෝ එම කලාපයට අයත් රටකින් ආරම්භවීම පිළිබඳව කිසිවෙකු පුදුමයට පත් වන එකක් නැහැ." මහාචාර්ය වූල්හවුස් ප්‍රකාශ කළේය.
සැනසීමට ඇති එකම කාරණය නම් මෙම වෛරසය එක් මිනිසෙකුගෙන් තවත් මිනිසෙකුට බෝ වන බවක් පෙනෙන්නට නොතිබීම ය.
සාමාන්‍යයෙන් පෙනහළු ආසාදනය වූ විට කැස්සෙන් සහ කිවිසුම් යාමෙන් වෛරසයක් පැතිර යාම ඉතා ඉක්මණින් සිදුවනු ඇත.
එය එසේ වී නම් රෝගීන් සමඟ සමීපව කටයුතු කරන රෝහල් සේවක සේවිකාවන්ට එය වැළඳීම වළක්වාලිය නොහැක.
නමුත් චීන බලධාරීන් ප්‍රකාශ කළේ එය එසේ සිදු වී නොමැති බවය.
එය එසේ වී නමුදු, ඇතැම් විශේෂඥයන් පවසන්නේ මෙම අලුත් වෛරසය මිනිසෙකුගෙන් තවත් මිනිසෙකුට බෝ නොවන බවට නිගමනය කිරීම සඳහා තවමත් ඉක්මන් වැඩි බවය.
මේ වන තෙක් ශීඝ්‍රව පැතිර යන බවක් නොපෙනේ.
රෝගීන් 59 දෙනාම වාර්තා වී ඇත්තේ 2019 වසරේ දෙසැම්බර් 12 වනදා සිට දෙසැම්බර් 29 වනදා අතර කාලය තුළය.
ඉන් අනතුරුව රෝගියෙකු වාර්තාවී නොමැත.
චීන බලධාරීන් මේ පිළිබඳව දැඩි විමසිල්ලකින් යුතුව කටයුතු කරන බව පැවසේ.
කෙසේ නමුත් මෙම මාසය අවසානයේ ආරම්භ වන චීන අලුත් අවුරුදු සමය වෙනුවෙන් එරටට ඇතුළු වන මිලියන ගණනක් වූ පිරිස හරහා මෙම වෛරසය ලොව පුරා ව්‍යාප්ත වීමට ඇති ඉඩ කඩ කෙරෙහි බරපතල අවධානය යොමු වී තිබේ.
මෙම වෛරසය ව්‍යාප්ත වීම අවම කර ගැනීම සඳහා ආසාදිත රෝගීන් හුදෙකලා කොට වෛද්‍ය ප්‍රතිකාර ලබා දීම සිදු කෙරේ.
ආසාදිත රෝගීන් ඇසුරු කළ 150ට අධික පිරිසක් නිතිපතා වෛද්‍ය විමර්ශනයකට භාජනය කෙරෙමින් පවතී.
සංචාරයේ යෙදෙන පුද්ගලයන්ගේ ශරීර උෂ්ණත්වය පරීක්ෂාවට ලක් කිරීම සඳහා ස්කෑන් යන්ත්‍ර සවි කිරීමට බලධාරීන් පියවර ගෙන තිබේ.
වෛරසය වාර්තා වූ ස්ථානයේ පවතින කරදිය මත්ස්‍ය වෙළෙඳපොළ වසා දමා එය ජීවාණුහරණය කිරීමට බලධාරීහු පියවර ගත්හ.
</doc>
<doc docid='bbc_140430_mers' lang='sin' type='mono' source_url='http://www.bbc.co.uk/sinhala/sri_lanka/2014/04/140430_mers' term='MERS'>
මර්ස්(MERS) පැතිරීම මැඩලීමේ ශ්‍රී ලංකා සැලසුම්
සෞදි අරාබිය ඇතුළු මැද පෙරදිග රටවල පැතිර යන මර්ස්(MERS) නමින් හැදින්වෙන ශ්වසන වයිරසය ආසාදනය වූ සංඛ්‍යාව ඉකුත් සති කිහිප තුල සීග්‍රයෙන් වර්ධනය වී තිබේ.
සෞදි අරාබිය ඇතුළු මැද පෙරදිග රටවල පැතිර යන මර්ස්(MERS) නමින් හැදින්වෙන ශ්වසන වයිරසය ආසාදනය වූ සංඛ්‍යාව ඉකුත් සති කිහිප තුල සීග්‍රයෙන් වර්ධනය වී තිබේ.
සෞදි අරාබියේ රෝගය හේතුවෙන් දස දෙනකු මිය ගොස් ඇති බවට ඉකුත් සති අන්තයේ වාර්තා විය.
මේ සමඟ ශ්‍රී ලංකා සෞඛ්‍ය බලධාරීන් විසින් රෝගය පිලිබඳව දැනුවත් කිරීමට පියවර ගෙන ඇති අතර මේ සම්බන්ධයෙන් කටයුතු කිරීම සඳහා කමිටුවක්ද පත්කොට ඇත.
සෞඛ්‍ය අමාත්‍යංශයේ වසංගත රෝග පිළිබඳ ප්‍රධාන විද්‍යාඥ , වෛද්‍ය ප්‍රභා පලිහවඩන පැවසුවේ එම කමිටුව මර්ස් රෝගය මුලින්ම වාර්තා වූ 2012 වසරේ සිටම ශ්‍රී ලංකාව රෝගය සම්බන්ධයෙන් ක්‍රියාත්මක වූ බවයි.
විශේෂඥ වෛද්‍යවරුන්ට අමතරව ශ්‍රී ලංකා විදේශ සේවා නියුක්ති කාර්යාංශය සහ සිවිල් ගුවන් සේවා අමාත්‍යංශය මේ කමිටුවට ඇතුළත් වන බව ඇය පැවසුවාය.
මැද පෙරදිග රටවල සිට පැමිණෙන මෙන්ම එම රටවලට යන ශ්‍රී ලාංකිකයන්ට පත්‍රිකා මගින්, මුස්ලිම් දේවස්ථානවල මගින් ජන මාධ්‍ය මගින් රෝගය සහ රෝග ලක්ෂණ පිළිබඳව දැනුවත් කෙරෙන බවයි වෛද්‍ය ප්‍රභා පලිහවඩන ප්‍රකාශ කළේ.
රැකියා සඳහා යන පිරිස් මෙන්ම මක්කම හජ් වන්දනාවේ යන බැතිමතුන්ටද ගුවන් තොටුපලේදී පත්‍රිකා බෙදා හැරෙන බවයි ඇය පැවසුවේ.
රෝග ලක්ෂණ ඇති රෝගියකු රෝහලකට පැමිණි විට වහාම අදාළ සාම්පල වෛද්‍ය පර්යේෂණායතනයට යොමු කරන ලෙසත් වසංගත රෝග විද්‍යා අංශයට දැනුම් දෙන ලෙසත් රෝහල් පද්ධතියට උපදෙස් දී ඇති බව සෞඛ්‍ය අමාත්‍යංශයේ වසංගත රෝග පිළිබඳ ප්‍රධාන විද්‍යාඥ , වෛද්‍ය ප්‍රභා පලිහවඩන තවදුරටත් ප්‍රකාශ කළාය.
හදිසියේ රෝගය වර්ධනය වීම ගැන ලෝක සෞඛ්‍ය සංවිධානයේ අවධානය යොමු වී තිබෙන බවයි ලෝක සෞඛ්‍ය සංවිධානයේ නැගෙනහිර මධ්‍යධරණි කලාපය පිළිබඳ ජ්‍යෙෂ්ඨ සන්නිවේදන නිලධාරී බහායිදින් එකුසි ප්‍රකාශ කළේ.
සෞදි අරාබියේ සහ එක්සත් අරාබි එමිර් රාජ්‍යයේ රෝහල් කාර්ය මණ්ඩලයේ සාමාජිකයන්ටද රෝගය වැළදීම ඇති නිසා මේ ලෝක සෞඛ්‍ය සංවිධානය දැඩි අවධානයක් යොමු කොට තිබේ.
“මේක සිද්ධ වුණේ ඉකුත් සති කිහිප තුල. විශේෂයෙන්ම සවුදි අරාබියේ සහ එක්සත් අරාබි එමීර් රාජ්‍යයේ. අපේ විශේෂ අවධානය යොමු වෙලා තියෙන්නේ රෝහල් කාර්ය මණ්ඩලයට මේ රෝගය වැලඳුණේ කොහොමද කියන එක ගැන”
මීට වසර දෙකකට ඉහතදී රෝගය මුලින්ම මතුවුනු අවස්ථාවේ ලෝක සෞඛ්‍ය සංවිධානය කළ පරීක්ෂණවලින් රෝගීන් 253 දෙනකුට රෝගය වැළදී ඇති බව තහවුරු වු බවයි ඔහු පැවසුවේ.
මෙයින් 93 දෙනකු මිය ගිය බවත් බහුතරයක් රෝගීන් වාර්තාවී ඇත්තේ මැද පෙර දිග රටවලින් බවත් ඔහු ප්‍රකාශ කළේය.
ප්‍රංශය, ජර්මනිය, ග්‍රීසිය, ඉතාලිය, බ්‍රිතාන්‍ය, ඉන්දුනීසියාව , ටියුනීසියාව මැලේසියාව සහ පිලිපීනය යන රටවලිනුත් රෝගීන් හමුවූ බව ලෝක සෞඛ්‍ය සංවිධානයේ නැගෙනහිර මධ්‍යධරණි කලාපය පිළිබඳ ජ්‍යෙෂ්ඨ සන්නිවේදන නිලධාරී බහායිදින් එකුසි පැවසුවේය.
</doc>
<doc docid='bbc_world-41875504' lang='sin' type='mono' source_url='http://www.bbc.co.uk/sinhala/world-41875504' term='MERS'>
සෞදි රජ කුමාරවරුන් එකොළහක් අත්අඩංගුවේ

අලුතින් පිහිටුවන ලද දූෂණ මැඩලීමේ ආයතනය විසින් රජ පවුලේ කුමාරවරුන් එකොළොස් දෙනෙක්, ඇමතිවරුන් හතර දෙනෙක් සහ හිටපු ඇමතිවරුන් ගණනාවක් අත්අඩංගුවට ගන්නා ලද බව සෞදි අරාබි ආරංචි මාර්ග පවසයි.
රාජකීය ආඥාවක් අනුව ඔටුන්න හිමි මොහොමඩ් බීන් සල්මාන් කුමරුන්ගේ ප්‍රධානත්වයෙන් නව ආයතනය පිහිටුවනු ලැබීමෙන් පසුව එම අත්අඩංගුවට ගැනීම් සිදු කරනු ලැබ ඇත.
අත්අඩංගුවට ගන්නා ලද කණ්ඩායමේ නම්  අනාවරණය කොට  නැත.
ප්‍රතිසංස්කරණ වැඩ පිළිවෙලක් මෙහෙයවමින් සිටින  අතරවාරයේ ඔටුන්න හිමි මොහොමඩ් බීන් සල්මාන් කුමරු, සිය වැඩිවෙන බල පරාක්‍රමය තහවුරු කර ගැනීමට පියවර ගනිමින් ඇතැයි ආරක්ෂක තොරතුරු භාර බීබීසී වාර්තාකරු ෆ්‍රෑන්ක් ගාඩ්නර් පවසයි.
2009 වසරේ මුහුණ දුන් 'ජෙඩා' (Jeddah) ගංවතුර සහ 2012 රට මුහුණ දුන් 'මර්ස් '(Mers) වෛරසය පැතිරයාම පිළිබඳවත් නැවත පරීක්ෂණයක් ආරම්භ කර ඇති බව අල් -අරබියා (Al-Arabiya) සෞදි ගුවන් විදුලිය නිවේදනය කරයි.
ආණ්ඩුව යටතේ පාලනය වෙන සෞදි අරාබි මාධ්‍ය ආයතනය (SPA) වාර්තා කරන පරිදි,  පුද්ගලයන් අත්අඩංගුවට ගැනීමේ වරෙන්තු නිකුත් කිරීමට සහ සංචාරක තහංචි පැනවීමට ද  දූෂණ මැඩලීමේ නව ආයතනයට බලය ඇත.
සබැඳි පුවත්;
</doc>
<doc docid='bbc_sri-lanka-41899563' lang='sin' type='mono' source_url='http://www.bbc.co.uk/sinhala/sri-lanka-41899563' term='MERS'>
සෞදි අරාබියේ දූෂණ මර්දන වැඩපිළිවෙල: "මෙය ආරම්භය පමණයි"

සෞදි රජ පවුලේ සාමාජිකයන්, ඇමතිවරුන් සහ ව්‍යාපාරිකයන් ගණනාවක් අත්අඩංගුවට ගනු ලැබීම දූෂණ මර්දන වැඩපිළිවෙලේ ආරම්භය පමණක් බව එරට නීතිපතිවරයා පවසයි.
නිවේදනයක් නිකුත් කරමින් ෂේක් සෞද් අල්-මොජෙබ් විසින් ඉහත කී අත්අඩංගුවට ගනු ලැබීම් හඳුන්වනු ලැබ ඇත්තේ "මෙය හුදෙක් දූෂණ මුලිනුපුටා දැමීම සඳහා වන වැදගත් ක්‍රියාදාමයක ආරම්භය පමණයි" යනුවෙනි.
අලුතින් පිහිටවූ දූෂණ මැඩලීමේ ආයතනයක් විසින් සෞදි රජ පවුලේ කුමාරවරුන් එකොළොස් දෙනෙකු, ඇමතිවරුන් සිව් දෙනෙකු සහ හිටපු ඇමතිවරුන් ගණනාවක් අත්අඩංගුවට ගනු ලැබ ඇතැයි ඉරිදා (නොවැ 05)  වාර්තා විය.
එම ක්‍රියාමාර්ගය ඔටුන්න හිමි මොහොමඩ් බින් සල්මාන් කුමරුගේ බලය තවදුරටත් තහවුරු කර ගැනීමේ පියවරක් ලෙස සැලකේ.
තිස් දෙහැවිරිදි ඔටුන්න හිමි කුමරුගේ ප්‍රධානත්වයෙන් ක්‍රියාත්මක වන දූෂණ මර්දන ආයතනය විසින් අත්අඩංගුවට ගන්නා ලද එකොලොස් දෙනා අතර ජාත්‍යන්තර මට්ටමේ ප්‍රකෝටිපති ව්‍යාපාරිකයෙකු වන අල්වලීඩ් බින් තලාල් ද සිටින බව වාර්තා වේ.
සෞදි බලධාරීන් විසින් ගනු ලැබ ඇති ඉහත කී ක්‍රියාමාර්ගය සම්බන්ධයෙන් ඇමරිකානු ජනාධිපති ඩොනල්ඩ් ට්‍රම්ප්ගේ ද සහාය හිමිව තිබේ.
"සෞදි අරාබියේ සල්මාන් රජු සහ ඔටුන්න හිමි කුමරු සම්බන්ධයෙන් මට ලොකු විශ්වාසයක් තිබෙනවා. ඔවුන් මොකක්ද කරන්නේ කියා ඔවුන් දන්නාවා" යනුවෙන් ඇමරිකානු ජනාධිපතිවරයා නිකුත් කළ ට්විටර් පණිවුඩයක දැක්වේ.
ජනගහනය  මිලියන 32
භූමිය  වර්ග කි.මී මිලියන 2.24
ප්‍රධාන භාෂාව  අරාබි
ප්‍රධාන ආගම  ඉස්ලාම්
ආයු අපේක්ෂාව  අවුරුදු 73  (පුරුෂ), අවුරුදු 76 (කාන්තා)
මුදල් ඒකකය  රියාල්
අරාබි ලෝකයේ ධනවත්ම රටවන සෞදි අරාබිය, ස්වාධීන රාජ්‍යයක් වශයෙන් සිය වසර 85 ඉතිහාසයය තුළ නොදුටු ආකාරයේ වෙනස්කම්වලට ලක් වෙමින් පවතී.
රාජ්‍ය ප්‍රතිසංස්කරණ වැඩපිළිවෙලක් මෙහෙයවමින් සිටින අතරවාරයේ ඔටුන්න හිමි මොහොමඩ් බින් සල්මාන් කුමරු, ඉහළ යමින් පවතින සිය බල පරාක්‍රමය තහවුරු කර ගැනීමට පියවර ගනිමින් ඇතැයි ආරක්ෂක තොරතුරු පිළිබඳ බීබීසී වාර්තාකරු ෆ්‍රෑන්ක් ගාඩ්නර් පවසයි.
2009 වසරේ මුහුණ දුන් 'ජෙඩා' ගංවතුර සහ 2012 රට මුහුණ දුන් 'මර්ස් '(Mers) වෛරසය පැතිරයාම පිළිබඳවත් නැවත පරීක්ෂණයක් ආරම්භ කර ඇති බව අල්-ඇරබියා සෞදි ගුවන් විදුලිය නිවේදනය කළේය.
ආණ්ඩුව යටතේ පාලනය වෙන සෞදි අරාබි මාධ්‍ය ආයතනය වාර්තා කරන පරිදි, පුද්ගලයන් අත්අඩංගුවට ගැනීමේ වරෙන්තු නිකුත් කිරීමට සහ සංචාරක තහංචි පැනවීමට ද දූෂණ මැඩලීමේ නව ආයතනයට බලය ඇත.
එම කලාපයේ සේවයේ නිරත ඔබේ අත්දැකීම් හා අදහස් අප වෙත දන්වන්න.
දුරකතන :
+44 (0) 20 36144039
+ 44 (0)20 36140556
+ 44 (0)20 36140555
+ 44 (0)20 36140554
+ 44(0) 20 36140551
+ 44(0) 20 36140552
Facebook (ෆේස්බුක්) : පිවිසෙන්න
ඊමේල් : sinhala@bbc.co.uk
</doc>
