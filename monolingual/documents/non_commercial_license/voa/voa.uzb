<doc docid='voa_5328994' lang='uzb' type='mono' source_url='https://www.amerikaovozi.com/a/us-china-conspiracy/5328994.html' term='COVID'>
AQSh konspiratsion nazariyalar yuzasidan Xitoy elchisiga arz qildi
Qo’shma Shtatlar Xitoy tomonidan ijtimoiy tarmoqlarda koronavirus haqida “bema’ni” gaplar tarqatilayotganidan shikoyat qilmoqda.
Xitoy Tashqi ishlar vazirligi so’zlovchisi Jao Lijian COVID-19 pandemiyasida AQSh harbiylarini ayblab tvit yozganidan so’ng, Xitoyning Vashingtondagi elchisi Chuy Tiankay Davlat departamentiga chaqirtirilgan.
“Xitoy global pandemiyani boshlab qo’yib, buni sir tutgani uchun tanqidlardan qochishga urinmoqda. Konspiratsion teoriyalarni tarqatish ham xavfli, ham kulgili”, - deydi departament rasmiysi.
Xitoy va ingliz tillarida yozgan Tashqi ishlar vazirligi so’zlovchisi Jao Lijianning da’vo qilishicha, ilk bemor Uxan shahridan emas, balki AQShdan Xitoyga kelgan bo’lishi mumkin.
“Ehtimol epidemiyani Uxanga AQSh armiyasi olib kelgandir. Shaffof bo’ling, bu ma’lumotlarni ommaga oshkor qiling. AQSh bizga tushuntirish berishi kerak”, deb yozdi Xitoy ramiysi.
“Uxan virusi”
Pandemiya borasida ertaroq chora ko’rmaganlikda ayblanayotgan Tramp ma’muriyati virusning xorijdan kirib kelganiga urg’u bermoqda. AQSh Davlat kotibi Mayk Pompeo uni “Uxan virusi” deb tasvirladi.
Xitoy elchisi Chuy Tiankay tajribali diplomat sifatida tilga olinadi. Uning aytishicha, Xitoy “farovon mushtarak kelajak” uchun COVID-19 ga qarshi kurashda Amerika bilan yaqindan ishlashdan umidvor.
Olimlarga ko’ra, koronavirus manbai ekzotik hayvonlar iste’mol uchun sotiladigan Uxan bozoridir.
AQShda favqulodda holat e’lon qilgan Prezident Donald Tramp ham konspiratsion nazariyalarni inkor etdi.
“Ular [xitoyliklar] virus qayerdan kelganini bilishadi, hamma biladi”, - dedi prezident jurnalistlar savollariga javoban.
Konspiratsion nazariyalar
14-mart holatiga ko’ra, dunyo bo’ylab 5600 dan ziyod odamni hayotdan olib ketgan COVID-19 haqida ijtimoiy tarmoqlarda turli xil konspiratsion gaplar tarqalmoqda.
AQSh rasmiylarining aytishicha, koronavirus ortida AQSh turgani to’g’risida “Facebook” va “Twitter” orqali sistematik ravishda mish-mish tarqatayotgan davlatlardan biri bu – Rossiya.
Bu orada, Eron sobiq Prezidenti Mahmud Ahmadinajod Jahon sog’liqni saqlash tashkilotidan tekshiruv boshlashni so’ramoqda. “Insoniyatga qarshi biologik urushni” kim boshlagani, nega AQShning raqiblari Xitoy va Eron undan qattiq zarba yeganini aniqlash lozim, deydi u.
Ayni paytda Xitoydan keyin eng ko’p kasallanganlar AQShning ittifoqchisi Italiyada qayd etilgan.
</doc>
<doc docid='voa_5319383' lang='uzb' type='mono' source_url='https://www.amerikaovozi.com/a/covid-outbreak/5319383.html' term='COVID'>
Koronavirus dunyo bo'ylab tarqalishda davom etmoqda
Koronavirus o’chog’i Xitoyda 6-martdan beri yana 100 dan ziyod odam virusni yuqtirgan, o’lganlar soni qariyb 30 nafar.
Dunyo bo’ylab koronavirus bilan kasallanganlar soni 100 mingdan oshar ekan, Eronda virusni yuqtirganlar qariyb 6000 ga yetdi, o’lganlar 145 nafar. Mamlakat parlamentining yana bir a’zosi o’lgani xabar qilinmoqda. Bir kunning o’zida 21 kishi vafot etgan.
Yevropada esa koronavirus o’chog’i Italiya bo’lib qolmoqda – o’lganlar qariyb 200 ga yetdi. Yetakchi siyosatchilardan Nikola Zingaretti uni yuqtirganini ma’lum qildi. Italiyada epidemiyaga qarshi kurashga nafaqadagi shifokorlarni ham jalb etish ko’zlanmoqda.
Jahon bo’ylab koronavirus keltirib chiqaruvchi COVID-19 infeksiyasidan o’lganlar soni 3500 ni tashkil etmoqda, aksariyati Xitoyda. Ammo Jahon sog’liqni saqlash tashkilotiga ko’ra, hozirda boshqa davlatlardagi yangi infeksiyalar soni Xitoydagidan 17 barobar ko’p.
AQShda ahvol qanday?
AQShda 3533 yo’lovchi va ekipaj a’zolaridan iborat kruiz kemasi San-Fransisko sohilida karantin ostida qolmoqda, chunki undagi 21 kishida koronavirus aniqlangan. Kelasi ikki kunda barcha yo’lovchilar tekshiruvdan o’tkaziladi.
Prezident Donald Tramp virus tarqalishining oldini olish uchun 8,3 milliard dollar ajratish to’g’risidagi qonunga imzo chekdi. Mablag’ muolaja va vaksina bo’yicha tadqiqotlarga, shuningdek, shtatlarga taqsimlanadi.
Hozirda AQShda COVID-19 bilan kasallanganlar soni 377 nafar, o’lganlar 17 kishi. Olti shtat – Nyu-York, Merilend, Kaliforniya, Florida, Vashington va Gavayida favqulodda holat e’lon qilingan. Mamlakat laboratoriyalariga virusni aniqlovchi milliondan ziyod vositalar yetkazila boshlashi kutilmoqda.
Janubiy Koreya
Vaksina bormi?
Xitoy hukumatining bildirishicha, koronavirusga qarshi ilk vaksina aprel oyidan boshlab “favqulodda holatlarda foydalanish uchun” tayyor bo’lishi mumkin.
“Aprel oyida ayrim vaksinalar klinik tadqiqotlar bosqichiga o’tishi yoki favqulodda holatda ishlatish uchun tayyor bo’lishiga umid qilyapmiz”, - deydi Xitoyning Sog’liqni saqlash bo’yicha milliy komissiyasi vakili Jeng Jongvey.
Xitoyning o’nlab tadqiqot institutlari bu ishga jalb etilgan. Xavfsizlik va samarali vaksina ishlab chiqarish vaqt va sarmoya talab qiladi. Sinovlarning o’ziga 12-18 oy vaqt kerak, deydi ekspertlar.
AQShda asoslangan “Moderna” biotexnologiya kompaniyasi odamlarda sinab ko’rish uchun yangi vaksinani allaqachon Allergiya va yuqumli kasalliklar institutiga uzatgan. Institut direktori Entoni Fauchining aytishicha, vaksinani tasdiqlash uchun kamida bir yil vaqt kerak.
</doc>
<doc docid='voa_5329916' lang='uzb' type='mono' source_url='https://www.amerikaovozi.com/a/covid-us-hospitals/5329916.html' term='COVID'>
AQSh kasalxonalari bemorlar keskin ko'payishiga tayyormi?
Koronavirusni to’xtatishga qaratilgan global sa’y-harakatlarga qaramasdan COVID-19 pandemiyaga aylandi. AQShda virus shahar va qishloqlarda tarqalmoqda, ko’p hollarda infeksiya manbai noma’lum. Raqamlar o’sib borishi kutilar ekan, kasalxonalar bemorlar to’lqiniga tayyorgarlik ko’rmoqda.
COVID-19 infeksiyasi paydo bo’lishi bilan yuqumli kasalliklar bo’yicha mutaxassislar e’tiboriga tushdi. AQShda asosiy e’tibor - tibbiyot xodimlarini tayyorlashda.
“Xodimlarning malakasini oshirish ustida ishlayapmiz. Bunga himoya kiyimlarini kiyish va yechishni o’rgatish ham kiradi, toki bu jarayonda virusni o’zlariga yuqtirishmasin”, - deydi shifokor Robert Vayli.
Ba’zi kasalxonalarda o’ta yuqumli kasallikka chalinganlar uchun alohida xonalar mavjud. Ammo COVID-19 ga haqiqatda tayyor bo’lish mumkinmi?
“Bu savolga javob berish qiyin”, - deydi shifokor Glen Vortman. – Hammasi talabga bog’liq. Bemorlar kam bo’lsa, kasalxona eplaydi. Bemorlar yog’ilib kelsa, hech bir kasalxona uddalay olmaydi”.
Ko’plab davlatlarda shifokor va bemorlar “Skype” yoki telefon orqali bog’lanishi tavsiya etilmoqda.
“Bu tumov mavsumida ham, koronavirus holatida ham ajoyib yechim. Bemor ahvoli tezda baholanadi, savollariga javob oladi. Zarurat bo’lsa, bemor kasalxonaga olib kelinadi. Zarurat bo’lmasa, odamlar uyidan turib ham savollariga javob oladi”, - deydi doktor Stiven Vit.
Yana bir g’oya – bemorlarni ko’chadagi palatkalarda yoki mashinasida testdan o’tkazish.
“Virusni yuqtirganlarning 80-85 foizi kasalxonada bo’lishi shart emas. Ana o’shalarni yangi usullar bilan testdan o’tkazgan ma’qul. Shunda shifoxonalar gavjum bo’lmaydi”, - deydi Vortman.
Koronavirus testlarini laboratoriyada emas, kasalxonalarning o’zida o’tkazishga ruxsat berilsa, natija bir necha soatda tayyor bo’ladi. Eng katta xavotir virusning reanimatsiya xodimlari va shu bo’limdagi bemorlar orasida tarqalmasligini ta’minlashdir.
“Tashkilot ichida virus tarqalishini bartaraf etish eng qiyin vazifa. Chunki hozircha vaksina yo’q, davolash imkoni yo’q. Oddiy profilaktika choralari qo’llanilyapti”, - deydi shifokor.
Hammasi mikroblarni nazorat qilishga borib taqaladi.
</doc>
<doc docid='voa_5331314' lang='uzb' type='mono' source_url='https://www.amerikaovozi.com/a/5331314.html' term='COVID'>
Hujjatsiz immigrantlar koronavirusdan himoyalanganmi?
Virusdan himoyalanishga chaqiriqlar avjida. Aholidan jamoat joylarida o’zaro masofa saqlash so’ralmoqda. Biroq minglab hujjatsiz immigrantlar ushlab turilgan AQShning tor xonali markazlarida buning aslo imkoni yo’q.
AQSh Immigratsiya va bojxona xizmati matbuot kotibining “Amerika Ovozi”ga ma’lum qilishicha, muhojirlar markazida shu paytga qadar COVID-19 aniqlanmagan.
Markazlarda koronavirusni aniqlaydigan testerlarning bor-yo’qligi, mahkumlarning ko’rikdan o’tgan-o’tmaganligi bo’yicha matbuot kotibi izoh bermadi. Xizmat bayonotida pandemiya davriga tegishli barcha ko’rsatmalarga amal qilinayotgani ta’kidlangan xolos.
Huquq faollari hujjatsiz immigrantlarning gavjum markazida virus yuqishi ehtimollari katta ekanini ta’kidlamoqda.
“Markazlar koronavirusga qarshi himoya vositalari, tibbiy asbob-uskunalarga ega emas. Xususan, 2019-yilda 900 dan ziyod immigrantlarda yuqumli kasalliklar aniqlangan edi”, - deydi faollardan Rebeka Entralgo.
Faollar qamoqxonalar qatorida immigrantlar saqlanayotgan markazlar ham koronavirus tez tarqashi mumkin bo’lgan joy ekanidan ogohlantirmoqda.
“Hozircha kasallanganlar yo’q. Rostini aytganda, koronavirus tarqalmasligi uchun arzirli biror ish qilinmagan. Tibbiy ko’rik yo’lga qo’yilmagan. Testerlar esa mamlakat bo’ylab ham taqchil”, - deydi faollardan Ranit Mishori.
Immigratsiya va bojxona xizmati 20 ta markazning 16 tasida infeksiyadan himoyalangan izolyatsiya xonalari mavjudligini bildirmoqda.
“Koronavirus yoki tumov alomatlari qayd etilgan, nafas olishida muammo paydo bo’lgan mahkumlar zudlik bilan maxsus xonalarga ko’chiriladi”, - deydi matbuot kotibi.
Masalaga AQSh qonunchilari ham befarq emas. Vakillar palatasi demokratlari Ichki xavfsizlik vazirligiga shu xususda maktub yo’llagan. Unda markazlarda o’tgan yili yuqumli kasalliklar keng tarqalgani, himoya choralari ko’rilmagani, epidemiyaga qarshi tajribaning yetishmasligi tanqid qilingan. Vazirlikdan markazlarning favqulodda vaziyat rejasini ishlab chiqish talab qilingan.
</doc>
<doc docid='voa_5339362' lang='uzb' type='mono' source_url='https://www.amerikaovozi.com/a/covid-preps/5339362.html' term='COVID'>
AQShda tez yordam xizmatlari bemorlar soni oshishiga tayyormi?
AQShda tez yordam chaqirsangiz, ko’p hollarda o’t ochiruvchilar va tibbiyot xodimlari birgalikda yetib kelishadi. Har ikkisi tez tibbiy yordam ko’rsatishga birdek qodir. Favqulodda xizmatlar koronavirus mamlakat bo’ylab yanada kengroq tarqalishiga tayyorgarlik ko’rmoqda.
AQShda favqulodda xizmatlar kelasi bir necha hafta ichida koronavirus hollari keskin oshishiga tayyorlanmoqda.
Merilend shtati, Montgomeri okrugida tez yordam brigadalariga, ham bemorlar uchun, ham paramediklarning o’zi uchun qo’shimcha anjomlar berilmoqda.
“Qo’shimcha maskalar, xalatlar, ko’zni himoya qilish vositalari tarqatilyapti. COVID-19 virusini yuqtirganlar bilan, umuman, yo’tal va isitma kabi gripp alomatlari bo’lgan bemorlar bilan yuzlashishga tayyor bo’lishimiz kerak”, - deydi o’t o’chirish stansiyasi rahbari Skot Goldsteyn.
Tayyorgarlik doirasida tez yordam xizmatchilari so’nggi ma’lumotlarni olish uchun har kuni yig’iladi.
“Asosiy xizmatchilardan tashqari yuzlab volontyorlar ishlaydi bizda. Okrug aholisi esa milliondan oshiq”, - deydi kapitan Piter Dugan.
Kapitan Oskar Garsiya uchun virus tarqalishiga tayyor turish o’ta muhim.
“Hamma kerakli jihozlar, maskalar va himoya vositalaridan 10 tadan olib qo’yganmiz. O’t o’chiruvchilar uchun 10 ta respirator, bemorlar uchun alohida. Okrug bo’ylab 35 ta stansiyamiz bor. Favqulodda vaziyatda chaqiriladigan har bir brigadada virusni yuqtirganlarni izolyatsiya qilish uchun zarur vositalar bor”, - deydi u.
Unga ko’ra, ayrimlar immigratsion maqomi sababli yordam chaqirishga qo’rqadi.
“Bizning xizmatlarga zarurat tug’ilganda qo’rqmasdan 911 raqamiga qo’ng’iroq qiling. Bilingki, yordam kerak bo’lsa, biz uyingizga borsak, sizdan immigratsion qog’ozlaringizni so’ramaymiz”, - deydi Garsiya.
Koronavirus epidemiyasi sabab odamlar 911 ni terganida qo’shimcha uchta savol so’ralmoqda. Sizda yo’tal bormi? Isitma bormi? Nafas olishga qiynalayapsizmi?
Koronavirusga tayyorgarlik strategiyasi doirasida ko’chma shifoxonalar va favqulodda vaziyatlar uchun lagerlar tashkil etiladi.
</doc>
<doc docid='voa_5333952' lang='uzb' type='mono' source_url='https://www.amerikaovozi.com/a/5333952.html' term='COVID'>
Koronavirusga qarshi kurashda AQShdan O'zbekistonga texnik yordam
17-mart kuni AQShning O'zbekistondagi elchixonasi koronavirusga qarshi kurash yo'lida respublika Sanitariya-epidemiologik osoyishtalik agentligiga xayriya sifatida tibbiy vositalar topshirdi.
AQSh Xalqaro taraqqiyot agentligi (USAID) koronavirusdan zarar ko‘rgan yoki uning tarqalishi xavfi yuqori bo‘lgan mamlakatlar, shu jumladan O‘zbekiston uchun, yuqumli kasalliklar bo‘yicha favqulodda zaxira fondidan mablag‘ ajratgan.
AQShning O‘zbekistondagi elchisi Daniel Rozenblumga ko'ra, USAID O‘zbekistonni quvvatlashda davom etadi.
“Yangi koronavirus kasalligi faqatgina hukumatlar va xalqaro tashkilotlar o‘rtasidagi yaqin hamkorlik orqali bartaraf etilishi mumkin bo‘lgan, global sog‘liqni saqlashga tahdid solayotgan kasallikdir... AQSh hukumati ushbu global epidemiyaga tayyorgarlik va javob choralarini qo‘llab-quvvatlash maqsadida O‘zbekistondagi tashkilotlar bilan yaqindan hamkorlik qilmoqda”,- deydi elchi.
USAID bergan ko'mak doirasida 10 000 ta qo‘lqop, 10 200 ta niqob, 1400 ta maxsus xalat va 200 ta ko‘zoynak bor. Ular O‘zbekiston bo‘ylab viloyat markazlari va shaharlarda tarqatiladi.
“Sog‘liqni saqlash vazirligi rahbariyati nomidan koronavirus infektsiyasiga qarshi tayyorgarlik va javob choralarini ko‘rishda O‘zbekiston Respublikasiga ko‘rsatgan yordami uchun Amerika Qo‘shma Shtatlariga chuqur minnatdorlik bildiramiz. Biz vatandoshlar salomatligi va farovonligini oshirish borasidagi yaqin hamkorligimizni yuksak qadrlaymiz”, - deydi bosh sanitar vrach va agentlik direktori Bahrom Almatov, elchixona tarqatgan press relizda.
Mutasaddilarning ta'kidlashicha, shaxsiy himoya vositalari O‘zbekistonda tibbiyot xodimlariga mamlakatda COVID-19 bilan zararlangan bemorlarni davolash uchun tez va xavfsiz chora ko‘rishga imkon beradi.
</doc>
<doc docid='voa_5329704' lang='uzb' type='mono' source_url='https://www.amerikaovozi.com/a/covid-turkey-prices/5329704.html' term='COVID'>
COVID-19 vahimasi Turkiyada narxlar oshishiga, kamomadga sabab bo'lyapti
Turkiyada ilk koronavirus holati aniqlanishi ketidan odamlar vahimaga tushib, pandemiya ehtimoliga tayyor turish maqsadida do’konlardan dori-darmon, sanitariya anjomlari, zarur mahsulotlarni sotib olishga shoshilmoqda. Bir zumda bu mahsulotlarga narxlar ham oshib ketgan.
“Dorixonamiz uchun ba’zi narsalarni sotib olish maqsadida kelgandim bu yerga, chunki maskalar va dezinfeksiya vositalari uchun xaridorlar ko’payib, uzun navbatda turishibdi. Narxlar ham juda oshgan”, - deydi farmatsevt Muzeyyen Karaji.
“Do’konni ertalab 8:30 da ochdim, ammo 11 ga borib, rastalarda hech narsa qolmadi. Oldin 35 lira turgan narsalar 90 liraga chiqib ketdi”, - deydi dorixona xodimi Hadicha Guvanqoya.
Turkiyada ishlab chiqariladigan “Kolonya” xushbo’y havo spreyi tarkibida ko’p alkogol bo’lgani uchun u antiseptik hisoblanadi. Spreyning narxi ham keskin ko’tarilib ketdi.
“Limon hidli odekolon xarid qilishga kelgandim. Odatda 12 liradan olardik, ammo hozir 25 lira turadi. Uyatsizlar! Maska yo’q deyishadi, ammo tiqilib yotibdi maskalar. Endi nima qilamiz? Atirni salfetkaga sepib, yuzimizga niqob qilib taqamiz”, - deydi xaridor Ayten Pala.
“Maska yoki qo’lga tozalash vositasi olmoqchi bo’lib kelgandim. Hamma joyda qidirdim, ammo qimmat bo’lsa ham bu do’kondayam qolmabdi”, - deydi xaridor Jamila Sayyor.
Talab oshgan sari mahsulotlar kamayib boraveradi. Mahalliy aholi hukumat narxlarni tartibga solib, do’konlarni mahsulotlar bilan to’ldirishda yordam beradi degan umidda.
</doc>
<doc docid='voa_5317991' lang='uzb' type='mono' source_url='https://www.amerikaovozi.com/a/5317991.html' term='COVID'>
Koronavirus: dunyo bo'ylab so'nggi vaziyat va raqamlar tahlili
AQSh Kongressi koronavirusga qarshi kurash choralari uchun 8,3 mlrd. dollar ajratdi. Pulning bir qismi vaksina yaratishga sarflanadi.
Sog'liqni saqlash vaziri Aleks Azarning aytishicha, "Covid-19" virusini tekshirish uchun AQShdagi laboratoriyalarga shu hafta bir million test jihozlari jo'natiladi.
Joylarda ehtimoliy bemorlarni tekshirish uchun tibbiy jihozlar yetishmayotgani bois Tramp ma'muriyati tanqidlarga uchramoqda.
Vitse-prezident Mayk Pens ham virusni tekshirish moslamalari yetishmayotganini tan oldi, ammo so'nggi kunlarda bu kamchilikni bartaraf etish uchun ko'p ishlar qilinganini aytdi.
Pens Vashington shtatiga borib, gubernator Jey Insli bilan uchrashdi. Vashington ayni paytda AQShda koronavirus eng ko'p tarqalgan shtat bo'lib, bu yerda 10 dan ortiq o'lim qayd etilgan.
Beshta shtat - Merilend, Kaliforniya, Florida va Gavayi favqulodda holat e'lon qildi.
5-mart kuni Merilendning Montgomeri okrudiga virusga chalingan dastlabki uch bemor aniqlandi. Ularning barchasi virusni xorijda yuqtirgani aytilmoqda. Montgomeri okrugi poytaxt Vashingtonga qo’shni hisoblanadi.
Shuningdek, Kolorado shtatida dastlabki ikki bemor aniqlandi. Ular ham yaqinda xorij safaridan qaytgani ma'lum.
Koreyadagi AQSh askarlari bilan ishlovchi xodimlarda ham virus aniqlangan. Ayni paytda ular soni yettitaga yetgan. Bemorlar karantinga olingan.
6-mart kuni Vatikanda ham ilk koronavirus holati qayd etildi.
Falastinda favqulodda holat e'lon qilinib, maktablar 30 kunga yopildi. Vifleyemd shahrida yettita bemor aniqlangach, bu yerdagi ko'hna cherkov ziyoratchilar uchun yopilgan.
Iso Masih tug'ilgan joy sifatida ishoniladigan cherkovning yopilishi Pasxa festivali boshlanishidan bir necha hafta oldin yuz bermoqda. Bu shahardagi turizm biznesiga jiddiy zarba bo'lishi kutilyapti.
Xitoyda virus tarqalishi susaygan. Jahon Sog'liqni saqlash tashkilotiga ko'ra, virusga chalinish bo'yicha xorijdagi yangi holatlar Xitoydagiga qaraganda 17 marta ko'p.
6-mart kuni Xitoyda 143 ta yangi holat qayd etilgan.
Xitoy kasalxonalaridan yuzlab bermorlar sog'ayib uylariga qaytmoqda. Yopilgan zavodlar qayta ochilmoqda. Yaponiya Xitoy va Janubiy Koreyadan keladiganlar majburiy karantinga olinishini e'lon qilgach, Xitoy Prezidenti Si Zinpin Tokioga belgilangan tashrifini bekor qildi. Ayni paytda Janubiy Koreya Xitoydan keyin ikkinchi eng ko'p bemorga ega mamlakat hisoblanadi.
Ko'plab mamlakatlar Xitoy, Janubiy Koreya, Italiya va Erondan yo'lovchilar kelishiga taqiq qo'ydi yoki ularni 14 kunlik majburiy karantinga olish tartibini joriy qildi. Yapnoya, Italiya va Eronda maktablar yopilgan.
BMT ma'lumotiga ko'ra, koronavirus epidemiyasi ortidan dunyo bo'ylab 300 millionga yaqin o'quvchi maktabga bora olmayapti. Bu raqamga oliy o'quv yurtlari talabalari qo'shilmagan.
Inson huquqlari bo'yicha BMT oliy komissari Mishel Bechelet hukumatlarni, avvalo, yordamga eng muhtoj qatlamlarni himoya qilishga chaqirdi. Unga ko'ra, ayollar va iqtisodiy ahvoli nochor odamlar virusdan eng ko'p aziyat chekishi mumkin.
Koronavirusdan global iqtisodiyot ham jiddiy zarar ko’rmoqda. Dunyo bo’ylab aksiya bozorlarida narxlar tushib ketgan.
Ekspertlarning aytishicha, yangi virus tobora ko’proq mamlakatlarga kirib borar ekan, bozordagi beqarorlik saqlanib qoladi.
6-mart holatiga ko’ra, “Covid-19” virusiga chalinganlar soni dunyoda 100 mingdan oshgan. O’lganlar miqdori esa 3300 dan ortiq.
</doc>
<doc docid='voa_5334384' lang='uzb' type='mono' source_url='https://www.amerikaovozi.com/a/5334384.html' term='COVID'>
Pandemiya AQSh qishloq xo'jaligiga qanday ta'sir qiladi?
COVID-19 pandemiyasi ko’plab sohalar qatorida AQSh qishloq xo’jaligiga ham soya solmoqda. Mamlakatda ishchi kuchi taqchilligi yuzaga kelishi mumkin.
AQShning Meksikadagi elchixonasi favqulodda vaziyat munosabati bilan 16-martdan viza xizmatlarini to’xtatishini ma’lum qilgan. Natijada, AQShga H-2A vizasi bilan mavsumiy va doimiy muddatga keladigan qishloq xo’jaligi ishchilari soni qisqarib ketishi mumkin.
Vashington Qishloq xo’jaligi ishchilari assotsiatsiyasi rahbari Dan Fazioga ko’ra, hukumat H-2A vizasini berishni davom ettirish masalasini muhokama qilmoqda.
“Oktabrda hosil olish uchun ishchilar AQShga may oyida yetib kelishi zarur”, - deydi Fazio.
Vashington shtatiga 2019-yilda 25 ming muhojir H-2A vizasi bilan kelgan. Joriy yilda 5 mingdan ziyod ishchi kelishga ulgurgan. Aksariyat muhojirlar may oyida gilos hosiliga yetib kelishi kerak edi.
“Qishloq xo’jaligi muhim soha. Har qanday kechikish iqtisodga jiddiy zarar keltirishi mumkin”, - deydi Fazio.
Bahor mavsumida Oregon shtati issiqxonalardan 995 million dollarlik hosil oladi. Shtatda mahsulotni yig’ib, yuk mashinalariga ortadigan ishchilar taqchilligi allaqachon sezilgan. Koronavirus pandemiyasi tufayli viza xizmatining to’xtab qolgani jiddiy muammolarga sabab bo’ladi, deydi Issiqxonalar assotsiatsiyasi rahbari Jeff Stoun.
“Joriy vaziyat barcha bizneslar uchun birday xavotir uyg’otgan”, - deydi u.
</doc>
<doc docid='voa_5320119' lang='uzb' type='mono' source_url='https://www.amerikaovozi.com/a/who-coronavirus-cases/5320119.html' term='COVID'>
COVID-19 infeksiyasi 100 mamlakatni qamrab oldi
Jahon sog’liqni saqlash tashkiloti yangi koronavirus tarqalgan mamlakatlar soni 100 ga yetganini bildirmoqda. Xitoydan keyin eng ko’p o’lim hollari Italiyada qayd etilgan – 233 ta. Bu mamlakatning 16 million aholi yashovchi shimoliy qismida karantin e’lon qilindi.
Bu degani, Italiya iqtisodiyotini tebratuvchi Lombardiya regioni va uning markazi Milanda kuchli cheklovlar joriy etilgan va 3-aprelgacha davom etadi. Yevropada virus o’chog’i bo’lib qolayotgan Italiyada kasallanganlar soni 6000 ga yaqinlashmoqda.
Mamlakat bo’ylab muzey, teatr, kinoteatr, tungi klub va boshqa dam olish maskanlari yopiladi. Nafaqadagi shikoforlardan xizmatga qaytib, kasallarni davolashda ko’maklashish so’ralmoqda.
Jahon sog’liqni saqlash tashkilotiga ko’ra, koronavirus keltirib chiqaruvchi COVID-19 infeksiyasini yuqtirganlar dunyo bo’ylab 107 200 ga yetgan.
Epidemik vaziyat o’ta og’ir mamlakatlardan biri Eronda o’lganlar 194, kasallanganlar 6655 nafarni tashkil etmoqda. Ular orasida parlamentning 20 dan oshiq a’zolari va yuqori lavozimdagi rasmiylar ham bor. 24 soatda 49 kishi vafot etgan. Janubiy Koreyada esa kasallanganlar 7300 dan oshgan.
Xitoyning Guanjou viloyatida COVID-19 bemorlarini karantinda saqlash uchun ishlatilayotgan menmonxona qulashi oqibatida olti kishi halok bo’lgan.
AQShda ahvol qanday?
29-fevralda atigi bir bemor qayd etilgan Qo’shma Shtatlarda hozirda ularning soni 400 dan oshdi, 19 kishi olamdan o’tgan. Ilk kasallik holatlari Vashington shtatidagi qariyalar uyida topilgan edi.
Kuni-kecha Vermont, Missuri, Virjiniya va poytaxt Vashingtonda ham COVID-19 ilk bor qayd etildi. San-Fransisko sohillarida 3500 yo’lovchini olib ketayotgan kruiz kemasida ham 21 kishida virus aniqlangan.
Prezident Donald Tramp yo’lovchilarni kemada ushlab turgan ma’qul deyishiga qaramasdan, ularni 9-mart kuni tushirib, karantinga olishga qaror qilingan.
“Koronavirusga qarshi kurashish rejamiz mukammal. Boshidan ayrim joylarda chegarani yopdik. Vitse-prezident vazifalarini a’lo bajaryapti. Soxta xabarlar tarqatuvchi ommaviy axborot vositalari bizni yomonotliq qilmoqchi. Afsus!”, - deb yozdi Tramp “Twitter”dagi sahifasida.
</doc>
<doc docid='voa_5329459' lang='uzb' type='mono' source_url='https://www.amerikaovozi.com/a/pittsburgh-coronavirus/5329459.html' term='COVID'>
AQSh bo'ylab ta'lim maskanlari koronavirus sabab yopilmoqda
Qo'shma Shtatlar bo'ylab maktablar va oliy ta'lim dargohlari yopilmoqda. Ayrim ilm maskanlari onlayn tizimga o'tgan, ya'ni o'quvchi va talabalar uyidan turib, bilim oladi. Koronavirus sabab, xususan, Pensilvaniya shtatining Pitsburg shahridagi barcha maktablarda favqulodda taʼtil boshlangan.
Shahar mavzelaridagi maktablar boshqarmalari tomonidan tarqatilgan bildiruvga koʻra, favqulodda taʼtil mamlakat boʻylab izchil tarqalib borayotgan koronavirus yoki COVID-19 pandemiyasiga qarshi preventiv chora oʻlaroq joriy etiladi.
Maʼlum qilinishicha, preventiv chora kelayotgan haftaning dushanba kunidan rasman kuchga kiradi va maktablar joriy oyning oxiri ayrimlari esa 14-aprelga qadar taʼtilda boʻladi.
“COVID-19 pandemiyasiga oid mavjud maʼlumotlarni hisobga olgan holda hamda mavzuga oid vaziyatni jiddiy tahlilidan soʻng 16-martdan eʼtiboran preventiv chora oʻlaroq barcha maktablar yopilishini maʼlum qilamiz. Biz maktablarimizni 14-aprelda (ayrim maktablar 27-, 30-martda) qayta ochishni rejaladik. Bu qaror ehtiyot chorasi sifatida, virus tarqalishining oldini olish hamda oʻquvchilar va maktab xodimlarining xavfsizligini taʼminlash maqsadida qabul qilingan. Ayni damda biz nafaqat oʻz o'quvchilarimiz va xodimlarimiz, balki ularning oilalari oldida ham maʼlum majburiyatlarga egaligimizni unutmadik. Kutilmaganda joriy qilingan taʼtil ayrimlaringizning ish faoliyatingizga naqadar taʼsir qilishini ham anglab turibmiz va buning uchun sizlardan uzr soʻraymiz”, deyiladi maktablar mulozimlarining favqulodda taʼtilga oid bildiruvida.
Eslatib oʻtish joiz, bir kun muqaddam Pitsburgdagi ayrim maktablar ikki kun muddatga yopilishi va bu muddat ichida maktablarda sanitariya tozalash ishlari oʻtkazilishi aytilgan edi. Mazkur choralar bu maktablardagi ayrim oʻquvchilarning Pensilvaniya shtatidan tashqariga chiqib kelgani va ular kelgan shtatlar bugun koronavirusning yuqishi holati aniqlangan shtatlardan ekanligi tufayli joriy qilingan edi. Keyinchalik tibbiyot xodimlari oʻzga shtatlarga borib kelgan oʻquvchilar va ularning oila aʼzolari tibbiy koʻrikdan oʻtgani va ularda koronavirus alomatlari aniqlanmaganini maʼlum qildi.
Pitsburgdagi maktablarning yopilishi haqidagi qaror shahardagi yirik universitetlar yopilishi qarori bilan bir vaqtga toʻgʻri kelmoqda. Maʼlumki shahardagi universitetlarning barchasi 16-martdan yopilishi va taʼlim jarayoni onlayn usulda olib borilishini maʼlum qilgan edi. Ayni choralar ham koronavirus kasalligining izchil tarqalib borayotgani sabab joriy etilgan.
Garchi Pitsburg shahrida hali koronavirusga oid biror holat aniqlanmagan boʻlsa-da, Pensilvaniya gubernatori Tom Vulf (Tom Wolf) maxsus matbuot anjumani oʻtkazib, kelasi 14 kun davomida shtat bo`ylab o`tkazilishi kutilayotgan har qanday tadbirlarni - agar ulardagi qatnashchilar soni 250 kishiga yetsa yoki ortsa, o'tkazmaslikka chaqirdi. Gubernator oʻz chiqishida barcha tashkilotlar va muassasalar rahbarlari va madaniy tadbirlar uchun javobgar idoralar rahbarlarini ayni chaqiriqqa jiddiy rioya etishi lozimligini ta`kidladi.
Shahar maʼmurlari har yili keng nishonlanuvchi Avliyo Patrik kuni paradini bekor qildi, shu bilan birga bahorgi marafonni oʻtkazish yoki oʻtkazmaslik masalasi ham jiddiy muhokama qilinayotgani aytilmoqda. Koronavirusga oid holat hozircha Pensilvaniyaning sharqiy qismida qayd etilgan xolos, rasmiy maʼlumotlarga koʻra, virus hozirga qadar 33 kishida aniqlangan. Shahar maʼmurlarining qayd etishicha, parad garchi bekor qilinsa-da, odamlar uchun odatiy boʻlgan kafe va barlarda bayram qilishga hech qanday toʻsqinlik bo'lmaydi, ammo ayrim hollarda odamlar sonining koʻpayib ketmasligi choralari koʻrilishi mumkin.
</doc>
<doc docid='voa_1931377' lang='uzb' type='mono' source_url='https://www.amerikaovozi.com/a/mers-virus/1931377.html' term='SARS'>
Shifoxonalar "MERS" virusi tarqalishining oldini olishga tayyorlanmoqda
Nafas olish organlari yallig’lanishiga oid “MERS” virusidan xastalanganlar soni 500 kishiga yetdi. U bilan bog’liq ilk holat 2012-yilda aniqlangan edi. Kasallanganlarning 30 foizi vafot etadi. Virusning tez tarqalib borayotgani hamda uning Yevropa va Amerikaga ham kirib kelgani xavotirlarni oshirmoqda.
2009-yil cho’chqa grippi pandemiyaga aylanib, dunyoni jiddiy tashvishga qo’ygan edi. Jahon Sog’liqni saqlash tashkilotiga ko’ra, “MERS” virusining tahdidi bu darajada katta emas. Kasallik, asosan, Saudiya Arabistonida tarqalayapti.
Ammo virus istalgan payt o’zgarishi mumkin, deydi doktor LaMar Hasbruk.
“Bu yangi virus. O’limga yetaklash darajasi juda yuqori. Ammo uning qanday tarqalishi, belgi va simptomlari haqida hali ko’p narsa o’rganishimiz kerak”, - deydi shifokor.
Ko’plab shifoxonalarda virus tarqalishining oldini olish uchun zarur choralar ko’rilgan. Baltimordagi Jons Xopkins kasalxonasida 46 ming kishilik universitet, klinikalar hamda bir necha tibbiy markaz xodimlarini himoya qilish vazifasiga doktor Geyb Kelen mas’ul etib tayinlangan.
“U qadar jiddiy tashvishlanayotganimiz yo’q. Ammo oldindan tayyor turishimiz kerak. Ro’y bergandagina harakat qilmaslik uchun”, - deydi Kelen.
Tayyorgarlik barcha yuqumli kasalliklar uchun bir xil.
“Kimdir tez tibbiy yordam bo’limiga grippga o’xshagan kasallik bilan kelsa, bemorni qanday tekshiruvdan o’tkazish va yuqumli kasalligi bo’lsa, boshqalardan ayirib, niqob berish bo’yicha maxsus yo’riqnomamiz bor. Shundan so’ng bemor bilan ko’rishadigan har qanday odam ehtiyot choralarini ko’radi”, - deydi u.
Shifokorlar va hatto farroshlar maxsus kiyim, qo’lqop va niqob bilan ishlaydi.
Bir necha yil avval cho’chqa grippi yoyilganda, shifoxonalar bemorlarga tashxis qo’yish uchun tez tibbiy yordam xonasi tashqarisida maxsus klinikalar tashkil etgan edi. Agar “MERS” xavfi oshadigan bo’lsa, shu amaliyot qayta yo’lga qo’yilishi mumkin.
“Virus qancha tez tarqalsa, shuncha tez ko’payadi. Qancha tez ko’paysa va turli odamlarga yuqsa, uning genetik tarkibi shuncha ko’p o’zgaradi”, - deydi doktor Kellen.
Bundan o’n yil avval “SARS” virusi tarqalganda, xalqaro hamjamiyat bir joyda paydo bo’lgan yuqumli kasallikning butun dunyoga birdek tahdid solishini o’rgangan edi. Kasallikni nazorat qilish uchun mamlakatlar o’rtasida ma’lumot almashishning qanchalik muhimligi ham o’shanda ayon bo’lgan.
Oktabr oyida millionlab musulmonlar uchun Saudiya Arabistonida yillik haj mavsumi boshlanadi. Butun dunyodan sog’liqni saqlash bo’yicha rasmiylar uni yaqindan kuzatib borishi kutilmoqda.
</doc>
<doc docid='voa_5257326' lang='uzb' type='mono' source_url='https://www.amerikaovozi.com/a/new-coronavirus/5257326.html' term='SARS'>
Xitoydan tarqalayotgan yangi koronavirus haqida nima bilasiz?
Xitoyda yangi tarqalgan virusga qarshi choralar ko’rilmoqda, biroq koronavirus haqida ma’lumot kam bo’lgani sabab undan davolash usullari ham noaniq.
Ayni damda xitoylik sayyohlar ham Xitoy, ham xorij aeroportlarida tibbiy ko’rikdan o’tkazilmoqda. Ularda gripp va yangi virusning boshqa alomatlari tekshirilmoqda. Virusning koronavirus deb atalishiga sabab shuki, uning atrofidagi o’simtalar tojga o’xshaydi.
Virus nafas olish yo’llari, oshqozon-ichak trakti, asab tizimiga zarba beradi. Uning 2002-yilda tarqalib, 774 odamning o’limiga sabab bo’lgan SARS virusiga o’xshashligi aytiladi. 2012-yilda esa boshqa bir koronavirus – Yaqin Sharqdagi nafas olish yo’llari sindromi tarqalgan edi.
“Bu virus odamlarga har holda ko’rshapalaklardan yuqqan, ammo hozir tuyalarga ham o’tgan. Bu koronaviruslarning hayvondan insonga o’tish xususiyati mavjud”, - deydi Merilend universiteti olimi Mettyu Frimen.
O’tgan yil dekabr oyi oxirida Xitoyning Uxan shahrida ilk bor qayd etilgan yangi koronavirus insonga dengiz mahsulotlaridan o’tgani, so’ng esa havodan, masalan, oddiy yo’tal yoki aksirish bilan yuqishi aniqlandi. Frimenning aytishicha, koronavirusni yuqtirish juda oson. Yoshi kattalarning unga qarshilik ko’rsatishi qiyinroq.
“Agar 65 yoki undan katta bo’lsangiz, asoratlari ko’p bo’lishi mumkin”, - deydi AQSh Sog’liqni saqlash institutidan Entoni Fauchi.
Asoratlarga pnevmoniya, bronxit, buyrak yetishmovchiligi, o’pkada suyuqlik to’planishi va hatto o’lim misol bo’la oladi.
“Ikkilamchi bakterial infeksiyaga uchrasangiz, antibiotik ichishingiz mumkin. Nafas olish qiyinlashsa, respiratordan foydalansa bo’ladi, ammo shunda ham sog’ayib ketishga kafolat yo’q, chunki virus yangi”, - deydi doktor Fauchi.
Dunyo olimlari ayni damda uni o’rganmoqda.
“Virus qayerdan keldi, qanday faoliyat yuritadi, uning tarqalishini tushunish uchun diagnostika ishlab chiqish mumkinmi? Shularni bilish muhim”, - deydi Frimen.
AQSh Yuqumli kasalliklarning oldini olish markazi qo’lni tez-tez yuvishni, yo’talganda og’izni tirsak yoki salfetka bilan yopishni tavsiya qilmoqda.
</doc>
<doc docid='voa_5305845' lang='uzb' type='mono' source_url='https://www.amerikaovozi.com/a/coronavirus-tourism/5305845.html' term='SARS'>
Turizm sohasi - koronavirusning yana bir qurboni
Koronavirusning dunyo miqyosida tarqalishi bilan bog’liq xavotirlar tufayli ikkita kruiz kemasi dengizda turib qoldi, kruiz sayohatlarini tashkil qiluvchi kompaniyalar aksiyalari keskin qadrsizlandi. Kasallik sabab odamlar bu yili sayohatni kamaytiradigan ko’rinadi. Turizm sanoati katta zarar ko’rishi kutilmoqda.
Katta tezlikda dunyo bo’ylab tarqalayotgan koronavirus qurbonlari nafaqat oddiy odamlar, balki yirik kruiz operatorlari va aviakompaniyalar hamdir.
“Koronavirus ushbu sanoat ko’zini ko’kartirdi desak mubolag’a bo’lmaydi. Osiyo sayyohlar uchun yopilgani sabab ko’plab odamlar kruizlardan voz kechmoqda. Virus yuqtirishdan qo’rqqan odamlar sayohat rejalarini bekor qilmoqda”, - deydi Nyufaundlenddagi Memorial universitetidan doktor Ross Klayn.
Kruiz kompaniyalarining aksiyalari ham keskin qadrsizlandi.
“Sayohat industriyasi, kruiz sohasiga aloqador kompaniyalar koronavirusdan qattiq jabr ko’rdi”, - deydi "Bankrate" bosh moliyaviy tahlilchisi Greg Makbrayd.
“Royal Caribbean” va “Carnival” kruiz kompaniyalari joriy yilda daromad kutilganidek bo’lmasligini aytmoqda.
“Virus ilk paydo bo’lganida “Carnival” korporatsiyasi aksiyalar 65 sentga arzonlashishi haqida bashorat qilgan edi. Ammo bugunga kelib shuni aytish mumkinki, zarar ancha kattaroq”, - deydi Klayn.
4-fevral kuni “Carnival” kompaniyasiga qarashli “Diamond Princess” kruiz kemasi 3700 ta yo’lovchisi bilan sohilga chiqolmay Yaponiya suvlarida turib qolganidan beri undagi kamida 705 odam virusga chalinib, shu paytga qadar to’rt nafari o’lgan. “Westerdam” kruiz laynerini esa besh bandargohda qabul qilishdan bosh tortishgach, kema dengizda turib qoldi.
“Diamond Princess” kemasi taqdiridan so’ng boshqa kemalar endi ayni yo’nalishlarga borishdan oldin o’ylab ish qiladi”, - deydi Amerika avtomobil uyushmasidan Robert Sinkler.
Jahon sog’liqni saqlash tashkilotiga ko’ra, mavjud xavotirlarga qaramay, kruiz kemasida sayohat qilish u qadar tahlikali emas. Amerika sayohat maslahatchilari jamiyati rahbari Zeyn Kerbining aytishicha, Osiyodan boshqa joylarda vaziyat barqaror.
“Amerikadagi sayohat konsultantlari Osiyoga kruiz sayohatlari bilan ko’p shug’ullanmaydi. Karib dengizi, O’rta dengiz bo’ylab kruizlar ancha yaxshi ketyapti. Yanvar eng yaxshi oy bo’ldi”, - deydi u.
Kerbining aytishicha, kruiz sanoati turli xil inqirozlarga bardoshli bo’lib, yaqin o’tmishda norovirus, SARS, MERS, zika kabi viruslar hamda 2009-yil global iqtisodiy tanazzuldan eson-omon chiqib olgan.
</doc>
<doc docid='voa_5265583' lang='uzb' type='mono' source_url='https://www.amerikaovozi.com/a/5265583.html' term='SARS'>
Xitoy koronavirusga qarshi yetarli darajada kurashyaptimi?
Xitoyning Uxan shahrida tarqalgan koronavirus dunyoning 20 ga yaqin mamlakatiga yoyildi. Bu kabi favqulodda holatlar paytida Xitoy to’g’ri axborot berish bo’yicha har doim ham ishonchli hamkor bo’lmagan. Chunki barcha kommunikatsiya kanallari avtoritar rejim nazoratida. Jahon Sog’liqni saqlash tashkiloti rahbari bilan uchrashgan Xitoy Prezidenti Si Zinpinning aytishicha, hukumat virusga qarshi kurashda xalqaro hamjamiyat bilan birga ishlashga tayyor. Vashington esa Pekindan mamlakatga ko’proq xalqaro mutaxassislarni kiritishni so’ramoqda.
Koronavirusning yangi turi Xitoyda ilk bor o’tgan yil dekabrda aniqlangan edi.
Shundan beri uning qanday tarqalishi va kop’roq kimlarga yuqishi haqida ma’lumot yig’ishga bir necha hafta ketdi.
Kasalliklarni nazorat qilish va oldini olish markazi sobiq rahbari Tom Fridenning aytishicha, virus haqida hanuz ma’lumot oz.
“Hozircha ma’lum narsa shuki, u odamdan odamga yuqadi. Ammo yuqishi uchun qanchalik odam yaqin bo’lishi kerak, shuni bilish muhim. Qanchalik halokatli ekani bo’yicha uning pnevmoniyaga sabab bo’lishi va bu o’limgacha olib borishini bilamiz. Ammo simptomlarsiz yurgan yana ko’plab odamlar bo’lishi ham mumkin, shu narsa aniq emas. Demak, bilmaydigan narsalarimiz ko’p”, - deydi u.
17 yil avval SARS virusi tarqaganda Xitoyning yetarli ma’lumot bermagani tanqidlarga sabab bo’lgan edi.
Jahon Sog’liqni saqlash tashkilotiga ko’ra, bu safar vaziyat ancha yaxshi. Xitoy virus haqidagi ma’lumotlarni muntazam yetkazib turibdi.
“Ba’zi yo’nalishlarda jiddiy o’zgarish va professionallik bor, boshqalarida esa kamchiliklar mavjud va bu qimmatga tushyapti. Dekabrda Xubey provinsiyasining Uxan shahrida ilk bor virus aniqlanganda, u haqda xabar berishga ikki hafta vaqt ketdi”, - deydi ekspert Stefen Morrision.
Ammo Xitoyda erkin ommaviy axborot vositalari yo’q ekani hisobga olinsa, asl vaziyatni bilish qiyin, deydi kuzatuvchilar.
“15 tacha tibbiyot xodimlari ham kasallanganini eshitgan bo’lsangiz kerak. Bu narsa virusning qanchalik jiddiy va xavfli ekanini bildiradi. Chunki tibbiyot xodimlariga virus osonlikcha yuqishi mumkin emas. Bu haqda ular faqat 20-yanvardan keyin aytishdi”, - deydi Tashqi aloqalar kengashi eksperti Yanjon Xuan.
Xitoy ichida ham rasmiylarning sustkashligi tanqid ostiga olindi.
“Ma’lumot o’z vaqtida yetkazilmaganini odamlar tushunadi degan umiddamiz. Yuqumli kasalliklarning oldini olish va davolash qonuni bor, ma’lumotlar shu asosda chiqariladi. Mahalliy hukumat sifatida biz ruxsat berilgandan keyingina ma’lumot tarqatamiz”, - dedi Uxan shahri meri Jou Xianvan.
AQSh 28-yanvar kuni Pekindan yordam uchun ko’proq chet ellik mutaxassislarni mamlakatga kiritishni so’radi.
“Bizning ekspertlar, Jahon Sog’liqni saqlash tashkiloti mutaxassislari borib, xitoyliklarga yordam bersa, virusdan ko’proq namunalar olishimiz mumkin va bu vaksina yaratish yoki davolash imkoniyatlarini oshiradi”, - deydi AQSh Sog’liq va inson xizmatlari agentligi rahbari Aleks Azar.
AQSh rasmiylari amerikaliklarga, o’ta zarur sabab bo’lmasa, Xitoyga bormaslikni tavsiya qilmoqda.
</doc>
<doc docid='voa_5267325' lang='uzb' type='mono' source_url='https://www.amerikaovozi.com/a/china-hospitals/5267325.html' term='SARS'>
Xitoyda koronavirusdan davolashga ixtisoslashgan ikkita kasalxona qurilmoqda
Xitoyda yangi koronavirus tarqalgan Uxan shahrida ikkita yirik tibbiy markaz qurilmoqda. Virus tarqalishda davom etarkan, hukumat kasallarni ana shu yangi kasalxonalarda davolamoqchi. Shahardagi boshqa kasalxonalar bemorlar va virus yuqtirganlikdan shubhalanayotgan odamlar bilan to’lgan. Ayrim kuzatuvchilarga ko’ra, Xitoy sog’liqni saqlash tizimi jiddiy sinovdan o’tmoqda.
Xitoy davlat matbuoti inshootlarda qurilish qanday ketayotgani haqida har kuni xabar berib turibdi. Har bir kasalxona 1000 dan ortiq bemorlarga mo’ljallangan.
“Ishchilar surunkasiga ishlamoqda”, - deydi Xuoshenshan kasalxonasi quruvchilardan biri.
Yangi kasalxonalarda faqat koronavirusga yo’liqqan odamlar izolyatsiya qilinib, davolanadi.
Vashingtondagi Jons Xopkins universiteti olimi Erik Toner qurilish sur’atidan hayratda.
“Xitoy qisqa vaqt ichida har qanday inshootni qura olishiga tan berish kerak. 2003-yilda SARS virusi tarqalganida ham shunday bo’lgan edi. Ming yotoqli markazni olti yoki yetti kunda qurib bitkazishgan edi”, - deydi Toner.
Pekin tevaragidagi o’sha markaz qurilishiga harbiylar yordam bergan. Davlat matbuotiga ko’ra, u yerda SARSga uchragan har yetti bemorning biri davolanib chiqqan edi va o’lim sur’ati boshqa tibbiy muassasalarga qaraganda ancha kam bo’lgan.
Rasmiylar yangi tibbiy markazlar ham o’sha loyihalar asosida qurilayotganini aytadi.
Garvard universitetida sog’liqni saqlash siyosati bo’yicha professor Vinni Yipning aytishicha, bunday muassasalar hozir havoday zarur.
“Aksariyat uchlamchi kasalxonalar, Xitoydagi yirik kasalxonalar bemorlar bilan to’lgan, epidemiya bo’lmagan davrda ham haddan ko’p. Hozir esa qo’shimcha yotoqlar kerak”, - deydi Yip.
Professorning aytishicha, Xitoy mahalliy profilaktik markazlar o’rniga, shaharlarda yirik kasalxonalar qurish bilan ovora bo’lgan.
“Uzoq muddatda Xitoy birlamchi tibbiy yordam tizimini hamda hozir kuzatilayotgani kabi keng ko’lamli kasallikning oldini olishga qaratilgan sog’liqni saqlash sistemasini kuchaytirishi kerak. Ammo hozircha bu tizim Xitoyda nisbatan zaif”, - deydi olim.
Yipning aytishicha, hukumat birlamchi tibbiy yordam tizimini yo’lga qo’yishga harakat qilmoqda.
“Koronavirusga chalinganlarni davolash uchun Xitoy harbiy tibbiy sistema shifokorlari va hamshiralarini safarbar etmoqda, chunki ularni mobilizatsiya qilish oson. Shuningdek, boshqa viloyatlar va shaharlar ham o’z shifokorlarini yo’llamoqda”, - deydi amerikalik mutaxassis.
Bu o’rtada shu hafta Uxanga qo’shni Xuangan shahrida bo’sh turgan imorat ikki kunda jihozlanib, koronavirusni yuqtirgan bemorlar uchun ming yotoqli tez yordam ko’rsatish markaziga aylantirildi.
</doc>
<doc docid='voa_793441' lang='uzb' type='mono' source_url='https://www.amerikaovozi.com/a/a-36-a-2004-12-27-1-1-93335889/793441.html' term='SARS'>
Terrorga qarshi kurashning bir qismi bu "ichimlik suvi tarkibini tekshirib turishdir." - 2004-12-27
Yaqinda AQSh ichki xavfsizlik vazirligi mamlakatga nisbatan terrorizm xavfi unchalik yuqori emas, ammo ogoh turilsin, deya e'lon qildi.  Hukumat terrorizm tahlikasini kuzatishda va ma'lumot to'plashda davom etar ekan, Amerikadagi ilm-fan namoyondalari terroristik hujum turlarini tahlil qilib, ularning oldini olish usullarini ustida bosh qotirishmoqda.
Terroristlar qo'llashi mumkin bo'lgan vositalardan biri bu suvdir. Xalq ichadigan suv zaharlansa, uning biologik tarkibini aniqlash uchun ancha vaqt kerak bo'ladi. Bu orada minglab kishi hayotdan ko'z yumishi mumkin.  Kalifoniya shtatidagi Sandiya umummamlakat laboratoriyasida, olimlar sakkiz yil ter to'kib, 20 million dollar evaziga, suvning biologik tarkibini avtomatik ravishda tekshirib turuvchi yangi sistema ishlab chiqishdi.  Asbob suvdagi bakteriya va virusni bir necha kun emas, bir necha daqiqada aniqlab beradi. "Bir-ikkita tugmani bossangiz bas, besh daqiqa ichida tahlil qilib beradi," deydi tadqiqotchi Art Ponto.  Suvni tekshiruvchi asbob hozirda San Fransisko yaqinidagi Kontra Kosta degan tumanning suv omborida sinovdan o'tkazilyapti. Muassasa vakili Tom Linvil, suv tarkibini tekshirib turish juda muhim, deydi:
"Endi agar biror tahlika mavjudligi sezilsa, laboratoriyaga borib, suv tarkibini tezlikda aniqlash mumkin. Oldin bu ishni bajarish uchun kunlab vaqt sarflar edingiz. Agar bu yangi sistema ish bersa, demak, jarayon yengil kechadi."  Terroristlar radioaktiv materiallar yordamida ham hujumlar uyushitirishi mumkin, degan xavotir bor. Arizona shtatidagi ilmiy tadqiqot markazi olimlari kishini radiatsiya ta'siridan saqlovchi dori yaratishga muvaffaq bo'lishdi.  Tadqiqotchi Mark Uitten vositaning zaruriyati haqida gapirar ekan, "terrorist guruhlar radoaktiv bomba qo'llashsa, ular radioaktiv materialni portlovchi moddalarga ulashi mumkin yoki, xudo o'zi asrasin, ular atom quroli yaratishlari ham mumkin," deydi.  Radiatsiyaga qarshi dori Radilex deb ataladi. Bunga o'hshash dori hozirda Osiyoda, SARS kabi yuqumli kasalliklarga qarshi qo'llanilmoqda.
</doc>
<doc docid='voa_2470294' lang='uzb' type='mono' source_url='https://www.amerikaovozi.com/a/mecca-haj/2470294.html' term='MERS'>
G'arbiy afrikaliklarga haj qilish ruxsati berilmadi
Dunyo bo'ylab millionlab musulmonlar Makkada haj mavsumini boshlar ekan, g'arbiy afrikaliklarning bir qismi bu yil ushbu ibodatni amalga oshirish imkoniga ega bo'lmaydi.
Riyod Gvineya, Liberiya va Syerra-Leonedan hajga borishni istab murojaat qilgan yetti ming musulmonga viza bermagan. Ushbu davlatlarda Ebola epidemiyasining tarqalgani Saudiya Arabistonining shunday qaror qabul qilishiga sabab bo'ldi.
Ushbu uch davlatga yaqin orada tashrif buyurgan xorijiy fuqarolarga ham bu yil haj qilishga ruxsat berilmaydi. Taqiqqa tortilgan bu uch mamlakatda 13 milliondan ortiq musulmon borligi aytiladi.
Ziyoratchilar orasida Ebola virusidan xavotir olayotganlar ko'p. Masalan, malayziyalik Elias Ismoil Makkada yuziga himoya niqobi taqib yurganini aytadi.
Saudiya Arabistoni hukumati ilgari ham Ebolaga qarshi ehtiyot choralarini ko'rgan. Masalan, 2012-yilgi epidemiya paytida Kongo Demokratik Respublikasi fuqarolariga haj qilish ruxsati berilmagan edi.
Riyod har yili ziyoratchilarning sog'lom bo'lishiga jiddiy e'tibor qaratadi. Viza olish uchun nomzodlar kasalliklarga qarshi barcha vaksinalar bilan emlangan bo'lishi kerak.
Haligacha xavf manbai hisoblanuvchi "MERS" virusiga qarshi ham ehtiyot choralari kuchaytirilgan. Immunitet tizimi zaif fuqarolar, jumladan, keksalar va yosh bolalarga, agar sog'liqlari mustahkam ekaniga ishonchlari komil bo'lmasa, hajga bormaslik tavsiya qilinadi.
Haj mavsumi keyingi hafta boshida nihoyasiga yetadi.
</doc>
<doc docid='voa_2815725' lang='uzb' type='mono' source_url='https://www.amerikaovozi.com/a/sokor-mers/2815725.html' term='MERS'>
Janubiy Koreyada xavfli virusdan yana ikki kishi jon berdi
Janubiy Koreya Prezidenti Pak Gin Xe uning yurtida nafas olish yo'llarini zararlovchi infeksiya tarqalishi munosabati bilan AQShga safarini qoldirgan.
Yaqin Sharq Respirator Sindromi yoyilishi oqibatida Seulda yaqinda yana ikki kishi nobud bo'lgan. Virusdan o'lganlar soni hozir to'qqiz kishiga yetgan.
108 kishida kasallik alomatlari aniqlangani ma'lum. Gonkongda 22 yoshli ayol shamollash belgilari bilan kasalxonaga yetkazilgani, u yaqinda Janubiy Koreyada bo'lib qaytgani aytiladi. Ayol hozir muolaja olayapti, deydi vrachlar.
O'tgan oy 68 yoshli tadbirkor Saudiya Arabistoni va qo'shni davlatlarga safardan qaytib virusni Janubiy Koreyaga olib kirgan. Kasallikka hali davo topilganicha yo'q.
Natijada Janubiy Koreya bo'ylab ikki mingga yaqin maktablar yopildi. Minglab odamlar karantinda. Turizm ancha sustlashgan, odamlar jamoat joylaridan uzoq yurishga harakat qilayapti.
Yaqin Sharq Respirator Sindromi birinchi bor 2012 yilda Saudiya Arabistonida aniqlangan.
</doc>
<doc docid='voa_1902428' lang='uzb' type='mono' source_url='https://www.amerikaovozi.com/a/mers-virus/1902428.html' term='MERS'>
Yaqin Sharqda "MERS" virusidan kasallanganlar soni ortmoqda
Saudiya Arabistonida “MERS” deya atalayotgan nafas olish organlari yallig’lanishiga oid virusning keng tarqalayotgani jahon hamjamiyatini tashvishga solmoqda. Mintaqa bo’ylab kasallikning oldini olishga qaratilgan chora-tadbirlar kuchaytirilgan.
24-aprel kuni Saudiya Arabistoni rasmiylari “MERS” virusidan halok bo’lganlar soni yana ikkitaga oshganini ma’lum qildi. Bir kun avval Jahon sog’liqni saqlash tashkiloti ushbu virus qurboni bo’lganlar soni ortib borayotganini tashvish bilan tilga olgan edi.
Saudiya Arabistoni va Misr sog’liqni saqlash rasmiylari virus solayotgan tahdid ko’lamini kamaytirib ko’rsatishga urinmoqda.
“MERS” virusi bilan xastalangan bemorlarning uchdan biri, odatda, kasallikdan vafot etadi. Bu xavfli virus ilk bor ikki yil avval Saudiya Arabistonida aniqlangan. Saudiya rasmiylari ma’lumotiga ko’ra, silga o’xshagan simptomlarga ega kasallikka chalinganlar soni 300 taga yetgan. So’nggi haftaning o’zida esa ularning soni yana 50 nafarga oshgan.
Mahalliy rasmiylar ortiqcha vahima qilishga hamda qo’shimcha muhofaza choralarini tatbiq etishga hojat yo’qligini aytmoqda.
Misr Sog’liqni saqlash vazirligi rasmiysi doktor Amr Qandilning aytishicha, butun mamlakat bo’ylab aholi uchun tekshiruv punktlari tashkil etilgan.
“8500 dan ortiq odam tekshiruvdan o’tkazildi. Ularning hech birida bu virus topilmadi”, - deydi u.
Ammo ko’plab misrliklar Saudiya Arabistoniga va minataqaning boshqa davlatlariga safar qilar ekan, “MERS”ning tarqalish xavfi yuqoriligicha qolaveradi, deydi Qandil.
Kasallik dastlab tuyalarda aniqlangan va odamlarga faqat hayvonlar orqali yuqishi taxmin qilingan. So’nggi paytlarda “MERS” bilan xastalangan bemorlarni davolagan shifokorlarga ham virus yuqqani aniqlangan.
Kasallikning odamdan odamga yuqish holatlari Fors ko’rfazining boshqa o’lkalarida, hatto Yevropa va Malayziyada ham uchragan. Shu bois xalqaro hamjamiyat orasida xavotirlar oshmoqda.
Virus haqida yetarli darajada tadqiqotlar o’tkazilmagan. Yaqinda Saudiya Arabistoni Sog’liqni saqlash vaziri Abdulloh bin Abdulaziz al-Robia xastalikning o’ziga xos jihatlari hanuz noma’lum qolayotganini aytgan edi.
“Kasallik nega aprel va may oylarida kuchayayotgani sababini yaqin orada aniqlaymiz, degan umiddamiz. Ehtimol, bu virus ko’payishi uchun eng yaxshi mavsumdir. Bu haqda hech narsa bilmayman”, - dedi u.
Ushbu gaplar aytilishidan bir kun o’tib Saudiya Arabistonining Sog’liqni saqlash vaziri yangilandi. Al-Robianing ishdan olinishi sababi aytilmagan bo’lsa-da, uning “MERS” virusi keng taraqlayotgani bilan bog’liq ekani taxmin qilinmoqda. Chunki iyulda boshlanadigan Ramazon oyi davomida hamda oktabr oyidagi haj mavsumida butun dunyodan millionlab ziyoratchilar Saudiya Arabistoniga keladi.
</doc>
<doc docid='voa_2808655' lang='uzb' type='mono' source_url='https://www.amerikaovozi.com/a/north-korea-mers/2808655.html' term='MERS'>
Shimoliy Koreya "MERS" virusi tarqalishidan xavotirga tushdi
Janubiy Koreyada “MERS” deya ataladigan nafas olish organlari yallig’lanishiga oid virusning keng tarqalishiga yo’l qo’ymalik chora-tadbirlari kuchaytirilmoqda. Shu kungacha kasallikka chalinganlar soni 35 taga yetgan. Xastalarni boshqalardan ayirish va ko’proq maktablarni yopish bilan birga, virusning shimoldagi qo’shni o’lkaga o’tib ketmasligini ta’minlash choralari ham ko’rilmoqda.
Janubiy Koreyaning Birlashish vazirligi Shimoliy Koreyadagi Kesong sanoat majmuasiga uchta issiqlikni o’lchovchi skaner o’rnatishni rejalayotganini bildirdi. Bu yerda kasallik belgilari ko’ringan shaxslarni zudlik bilan tekshirish imkoniyati yaratiladi. Majmua ikki mamlakat o’rtasida tashkil etilgan sanoat zonasi bo’lib, u yerda 300-400 janubiy koreyalik va 52 ming shimoliy koreyalik ishlaydi.
Vazirlikning aytishicha, skaner va ishchilar o’zini himoya qilishi uchun kiyadigan niqoblar berilishini so’rab Shimoliy Koreya hukumati Seulga murojaat qilgan.
Shimoliy Koreyada hali “MERS” virusi bilan xastalangan biror shaxs aniqlangani yo’q. Bu choralar virus tarqalishining oldini olishga qaratilgan, deydi Janubiy Koreyaning Birlashish vazirligi.
Shimoliy Koreya yuqumli viruslarning o’z hududiga kirmasligi uchun keskin choralarni ko’rishi bilan taniqli. O’tgan yili Ebola virusi tarqalganda, Pxenyan sayyohlar kelishini taqiqlab, mamlakatga kirgan har qanday shaxsni 21 kunlik karantindan o’tishga majburlagan edi.
Janubiy Koreyada esa mutasaddi organlar o’ta xavfli kasallikka qarshi sust kurshganlikda ayblangan.
Janubiy Koreya Prezidenti Pak Gven Xe “MERS”ning tarqalishiga yo’l qo’ymaslik uchun barcha choralar ko’rilishi haqida gapirdi. Shunga qaramay, xastalar soni oshishda davom etmoqda. Shu hafta yana besh kishiga “MERS” virusi yuqqani aniqlangan.
Virus aniqlangan hududlarda yopilgan maktablar soni 800 dan oshgan.
Seul metro bekatlarida niqob kiyib yurgan odamlar soni kundan kunga oshayotganini ham kuzatish mumkin.
Janubiy Koreya, shuningdek, “MERS” yuqqan odam bilan aloqada bo’lgan odamlarga xorijga chiqishni taqiqlab qo’ydi. Bu chora virus bilan kasallangan bir tadbirkorning tashxis qo’yilmasdan oldin Xitoyga safar qilishi ketidan amalga oshirildi.
Birinchi kasallik o’tgan oy Yaqin Sharqqa safar qilgan janubiy koreyalikda aniqlangan edi. Yo’tal va isitma bilan og’rigan shaxs “MERS” tashxisini olguncha to’rtta shifoxonaga borgan. Bu orada u bir nechta odamga virus yuqtirishga ulgurgan.
“MERS” nafas olish yo’llarining yallig’lanishi kasalligi bo’lib, dastlab, tumovga o’xshash simptomlarni yuzaga chiqaradi. So’ng kasallik silga aylanib, buyrakni ishdan chiqarishi mumkin. Bu virus bilan kasallangan ilk bemor 2012-yil Saudiya Arabistonida aniqlangan. O’rtacha har to’rt bemorning bittasi halok bo’ladi.
</doc>
<doc docid='voa_2822169' lang='uzb' type='mono' source_url='https://www.amerikaovozi.com/a/us-south-korea/2822169.html' term='MERS'>
AQSh-Janubiy Koreya sammiti qoldirildi, ammo aloqalar mustahkam
Janubiy Koreyada nafas yo’llari yallig’lanishiga oid “MERS” virusi tarqalishi oqibatida Seul AQSh bilan belgilangan sammitni bekor qildi, ammo shunga qaramay har ikki tomon o’zaro aloqalar har doimgidek mustahkam ekanini e’lon qildi.
Oq uyning aytishicha, Prezident Barak Obama Janubiy Koreya rahbari Pak Gven Xe bilan gaplashib, AQShga belgilangan tashrifning qoldirilishi haqida qabul qilingan qarorni tushunishini bildirgan. Ikki president 16-iyun kuni Vashingtonda uchrashishi rejalangan edi.
Prezident Pak idorasi bayonot chiqarib, unda qabul qilingan qarorni qo’llab-quvvatlagani va aloqalarni yanada mustahkamlash ahdida qat’iy ekanini bildirgani uchun Seul Obamadan minnatdor ekani aytilgan.
Mamlakatda sog’liqni saqlash bo’yicha favqulodda vaziyat yuz bergan bir paytda Prezident Pak AQShga jo’nab ketsa, jamoatchilik norozi bo’lib, siyosiy mojaro kelib chiqishi mumkinligi haqida xavotirlar mavjud edi. Shuning uchun president safarini qoldirishga qaror qilgan.
Siyosiy tahlilchilarning aytishicha, Obama ham, Pak ham o’zaro aloqalarda hozir ziddiyatlar yuzaga kelishini istamaydi.
Shu paytgacha Janubiy Koreyada 16 odam “MERS” virusidan halok bo’lgan, yana besh yangi bemor aniqlangan. Virus yuqtirganlar soni 150 dan oshgan.
</doc>
<doc docid='voa_2505387' lang='uzb' type='mono' source_url='https://www.amerikaovozi.com/a/midterms-obama-stakes/2505387.html' term='ebola'>
Obama prezidentligining so'nggi ikki yilini hal qiluvchi saylov
4-noyabr kuni amerikaliklar Kongressga yangi a’zolarni saylaydi. Prezident Barak Obamaning Oq uydagi so’nggi ikki yili qanday o’tishi ana shu saylov natijasiga bog’liq. Respublikachilar Senatni qo’lga olish uchun prezidentni va uning siyosatini tinmay tanqid qilayapti.
Respublikachilar nazoratidagi Vakillar Palatasida 435 o’rinning barchasi, Senatda esa 33 o’rin uchun kurash ketmoqda.
Bir jihatdan, bu Obamaning so’nggi saylov kampaniyasi. Demokrat prezident Senatni boy berib qo’ymaslik uchun partiyadoshlariga yordam berishi kerak.
“Byulletenda mening ismimni ko’rmaysiz. Lekin biz olg’a surib kelayotgan islohot va dasturlarning barchasi xalq hukmiga havola etiladi”, - deydi Obama.
Muxolifat televideniyega berayotgan siyosiy reklamalarning bosh mavzusi ham Obama.
“Uning siyosatiga baho bering. Terrorchilar AQSh zaminiga qadam bosmasin desangiz, Respublikachilar partiyasini tanlang”, - deyiladi reklamada.
Millionlab dollar sarflanayotgan asosiy poyga maydoni bu - Shimoliy Karolina shtati.
Obamaning xalq orasida reytingi past ekani respublikachilarga qo’l kelayapti. Ko’plab demokratlar prezidentdan nariroqda yurishni afzal ko’radi, deydi siyosiy tahlilchi Jon Fortier.
“Birinchidan, prezident muddatining o’rtasida o’tadigan saylovlarda odatda uning partiyasi yutqazadi. Ikkinchidan, hozir Obamadan rozi fuqarolar kam, 40-42 foiz atrofida”, - deya qayd etadi ekspert.
Saylov Kongress a’zolari uchun bo’lsa-da, ko’pchilik Obamaning ishiga qarab ularga baho beradi, deya tushuntiradi tadqiqotchi Karlin Bouman.
“So’rovlarda har 10 amerikalikdan olti nafari Obama ularning ovoziga ta’sir etmasligini bildirgan. Ammo qolganlar uning timsolidagi Demokratik partiyaga qarshi ovoz bermoqchi”, - deydi Bouman.
Respublikachilarga nisbatan xayrixohlikni oshirayotgan mavzular - Ebola virusi atrofidagi vahima, Yaqin Sharqda ekstremistlar vahshiy jinoyatlar sodir etayotgani hamda Amerikaning o’zidagi iqtisodiy muammolar.
“Tashqi siyosiy, iqtisodiy muammolar vaqtincha bo’lsa ham respublikachilarga qo’l kelyapti. Lekin saylovdan keyin respublikachilar albatta yechimlar bilan, yangi g’oyalar bilan chiqishi kerak bo’ladi”, - deydi tahlilchi Maykl Baron.
Aksar ekspertlar muxolifat Senatda ham ustunlikni qo’lga oladi degan fikrda. Respublikachilar Vakillar palatasi hamda Senatda ko’pchilik bo’lishi prezident Obamaning biror tashabbus bilan chiqishini qiyinlashtiradi.
Yuqori palatada ko’pchilik bo’lish uchun respublikachilarga atigi oltita o’rin zarur. So’rovlar natijasiga qaraganda saylov oldidan ko’plab shtatlarda respublikachi nomzodlar oldinda.
</doc>
<doc docid='voa_1865190' lang='uzb' type='mono' source_url='https://www.amerikaovozi.com/a/us-global-health-security/1865190.html' term='ebola'>
Epidemiyalarga qarshi xalqaro kurashga AQSh bosh-qosh
Yuqumli kasalliklar ustidan nazoratni oshirish yo’lida xalqaro hamkorlik. Yaqinda Vashingtonda dunyoning 26 mamlakati va xalqaro tashkilotlar vakillari yig’ilib, shunga kelishib oldi. Epidemiyalarga olib kelishi mumkin bo’lgan kasalliklarni oldini olish, aniqlash va davolash tashabbusiga AQSh bosh-qosh.
2012-yilda Kongo respublikasida Ebola virusi tarqalganida musulmonlarga hajga borish taqiqlangan edi.
2003-yilda esa g’ayritabiiy zotiljam Xitoydan bir zumda 20 dan ziyod mamlakatga tarqaldi.
Bugugi dunyoda xavfli viruslarning bir joydan ikkinchi joyga ko’chishi osonlashgan, deydi AQSh Sog’liqni saqlash vazirasi Ketlin Sebelius.
“Mikrob va kasalliklar ilgariga qaraganda ancha tezroq yuqayapti. Bir narsa shubhasiz – ular davlat va chegara tanlamaydi”.
Aksar mamlakatlarda tibbiy ofatlarga qarshi tayyorgarlik darajasi juda sust. Shuning uchun Qo’shma Shtatlar kambag’al, o’rtahol va badavlat mamlakatlar orasida hamkorlikni yo’lga qo’ymoqda.
“O’ttiz mamlakat bir yoqadan bosh chiqarib, harakat qilsa, kelasi 5 yilda 4 milliard odamning hayotini saqlab qolamiz,” - deydi Sebelius.
Kasalliklar tarqalishini bartaraf etish hamda tayyorgarlikni oshirish bo’yicha ilk loyihalar Vyetnam va Ugandada amalga oshirilgan.
Yangi tashabbus global xarakterga ega, lekin ayni vaqtda hukumatlar kasalliklarga qarshi o’z kuchi bilan mahalliy darajada kurashishga ham o’rganadi, deydi Amerika yuqumli kasalliklar jamiyati rasmiysi Amesh Adalja.
“Noma’lum bir infeksiya tarqalganida qo’llanadigan texnologiya va metodlardan oddiy kasalliklarga qarshi kurashda ham bemalol foydalansa bo’ladi. Masalan, laboratoriyalar barpo etish, emlash, ommani xabardor qilish va hokazo,” - deydi u.
Rivojlanayotgan davlatlarda yuqumli kasalliklarga qarshi kurashish, sog’liqni saqlash tizimlarini takomillashtirish uchun Obama ma’muriyati kelasi bir yilda 45 million dollar ajratadi. AQSh boshqa davlatlarni ham bu loyihaga qo’shilishga undamoqda.
</doc>
<doc docid='voa_2522272' lang='uzb' type='mono' source_url='https://www.amerikaovozi.com/a/g20-economy/2522272.html' term='ebola'>
Katta Yigirmalik jahon iqtisodini rivojlantirishga qaror qildi
Dunyo iqtisodiyotining salmoqli qismini tashkil etuvchi 20 davlat rahbarlari Avstraliyaning Brisben shahrida o'tgan sammitda global yalpi ichki mahsulot hajmini kelasi besh yilda ikki trillion dollardan oshirishga qaratilgan rejani qabul qildi.
Shu maqsadda infratuzilmani kengaytirish uchun qo'shimcha sarmoya kiritishga va erkin savdoni kuchaytirishga kelishildi. Hujjatda iqlim o'zgarishiga qarshi keskin chora ko'rish hamda G'arbiy Afrikada tarqalgan ebola virusi bilan xalqaro miqyosda kurashish zarurati bitilgan.
Katta Yigirmalik mezboni, Avstraliya Bosh vaziri Toni Ebbottning aytishicha, olingan majburiyatlar ijrosini davlatlar o'zaro nazorat qiladi.
"Katta Yigirmalikka a'zo mamlakatlar harakatlari tufayli dunyo aholisining hayoti yaxshilandi. Joriy yilda haqiqiy, amaliy natijalarni ko'rdik", - dedi Ebbott.
Sammit so'nggida o'tkazilgan matbuot anjumanida AQSh Prezidenti Barak Obamaning aytishicha, Osiyo-Tinch okeani mintaqasi bo'ylab qilingan uning so'nggi safarlaridan Amerikaning dadil yetakchiligi ko'zga yaqqol tashlangan.
"Qabul qilingan qarorlar natijasida amerikaliklar uchun ish o'rinlari oshadigan bo'ldi, sayyora tozaroq va sog'lomroq bo'ladi, nafaqat G'arbiy Afrika, balki boshqa joylarda ham insonlar hayotini saqlashda muhim qadamlar qo'yildi", - dedi Obama.
Dunyo iqtisodiyotining 85 fozi Katta Yigirmalikka a'zo mamlakatlar hissasiga to'g'ri keladi. Biroq so'nggi paytda Xitoy, Yaponiya, Yevropa va AQShda iqtisodiy o'sish sekinlashgan.
</doc>
<doc docid='voa_2555603' lang='uzb' type='mono' source_url='https://www.amerikaovozi.com/a/time-ebola/2555603.html' term='ebola'>
Ebolaga qarshi kurashganlar - 2014-yil qahramonlari
“Taym” jurnali 2014-yilda “Yil insoni” deb ebola virusiga qarshi kurashgan odamlarni e’tirof etdi. G’arbiy Afrikada virusga chalinganlarga shifokor, hamshira, gumanitar tashkilot vakillari va boshqalar yordam bergan. Jurnal muqovasida shu kasb egalariga taalluqli besh kishi tasvirlangan. “Yil insoni” unvoniga o’z vaqtida turli siyosiy va diniy arboblar sazovor bo’lgan.
Jurnal muqovasidagi odamlarni tanimaysiz. “Taym” muharrirlarining aytishicha, ular oddiy insonlar. Biroq bu odamlar fidoiylik ko’rsatib, ebola virusining G’arbiy Afrikada va undan nari butun dunyoda tarqalishiga to’siq qo’ydi.
"Davlat rasmiylari va amaldorlar e’tibor bermagan bir paytda eng boshidan ebolani jiddiy tahdid deb jar solgan odamlarga diqqat qaratgimiz keldi. Bu nafaqat jamoalar, balki butun dunyoga tahdid bo’lib, unga qarshi kurash uchun qo’ldan kelgancha harakat qilamiz", - deydi jurnal muharriri Radika Jouns.
G’arbiy Afrikada tarqalgan kasallikdan shu kungacha 6300 dan ziyod odam o’lgan, aksariyati Liberiya, Gvineya va Syerra-Leoneda. 18 ming odam virusni yuqtirgan, ammo rasmiylar kasallanganlar bundan-da ko’p demoqda.
“Yil insoni”ga bag’ishlangan reportajlarda “Taym” sahifalarida ebolaga qarshi kurashgan besh odam haqida hikoya qilinadi.
Liberiyalik jarroh Jerri Braun muqovaga tushgan odamlardan biri.
"Virus haqida xabarlar tarqala boshlagach, eng boshidan bu odam ebola mamlakatini yoppasiga qirib tashlashi mumkinligi haqida xavotirga tushdi", - deydi Radika Jouns.
Muqovadagi besh insondan yana biri amerikalik shifokor Kent Brentli. Gumanitar tashkilotda ishlovchi bu odam Monroviyada bemorlarga yordam berayotib o’zi virusga chalindi va Amerikada davolanib, sog’ayib ketdi.
Epidemiya tarqalgan joylarda insonlar hayotini saqlab qolish uchun kurashayotgan gumanitar xizmatchilar jurnal ularning ishiga bergan bahodan minnatdor.
"Ebolaga diqqat qarata olishganidan xursandman, axir bu insonlar virus bilan hali ham olishmoqda. Ebola yengilgani yo’q hozircha. Har kuni insonlar nobud bo’lmoqda. “Taym” jurnali bunga e’tibor qaratgani yaxshi, ebolaga qarshi kurashayotgan insonlar qahramonlardir", - deydi "Samaritan's Purse" gumanitar tashkiloti rahbari Frenklin Grexem.
Jurnal muqovasidagi qolgan uch odam “Chegara bilmas shifokorlar” tashkilotidan amerikalik Ella Uotson-Strayker, liberiyalik tez yordam xizmatchisi Foday Galla va uning vatandoshi hamshira yordamchisi Salome Karva.
“Taym” muharriri Nensi Gibbs jurnalning Yangi yilgi sonida quyidagi maqolani qo’lladi: “Jangda tilla qilich emas, qahramonning yuragi g’alaba qozonadi”.
Bu yilgi “Yil insoni” unvoniga Amerikaning Ferguson shahrida politsiya zo’ravonligiga qarshi namoyish qilgan omma, Rossiya Prezidenti Vladimir Putin, Iroq Kurdistoni Prezidenti Jalol Talaboniy va boshqalar ham da’vogarlik qilgan.
</doc>
<doc docid='voa_2452352' lang='uzb' type='mono' source_url='https://www.amerikaovozi.com/a/us-obama-ebola-africa-help/2452352.html' term='ebola'>
Obama ebolaga qarshi kurash rejasini e’lon qildi
G’arbiy Afrikada avj olgan kasallikka qarshi kurashga AQSh yetakchilik qiladi, deydi prezident Barak Obama.
“Epidemiyaga yuz tutgan dunyo bizga qarab turibdi, va biz bu mas’uliyatni o’z zimmamizga oldik - yetakchilik qilishga tayyormiz. Faqat Amerikada bo’lgan imkoniyatlardan foydalanib, faqat Amerika qila oladigan ishlarni bajaramiz”, - deydi Obama.
Shu kungacha xavfli virusga Gvineya, Syerra-Leone, Liberiya, Nigerya va Senegalda 5000 dan ziyod odam chalindi. 2600 dan ortiq odam nobud bo’ldi.
Eng jiddiy aziyat chekayotganlar – liberiyaliklar. Qurbonlarning yarmidan ko’pi aynan shu mamlakatdan.
AQSh Liberiya poytaxti Monroviyada ta’sis etilgan yangi markazga 3000 harbiy yubordi.
Harbiylar mamlakat bo’ylab har biri 100 bemorga mo’ljallangan 17 ta kasalxona quradi. U yerda bemorlar boshqalardan ajratib qo’yiladi va davolanadi. AQSh, shuningdek, mahalliy tibbiy xodimlar uchun treninglar o’tkazadi va har hafta 500 dan odamni o’qitadi.
“Bu mamlakatlardagi shundoq ham zaif bo’lgan sog’liqni saqlash tizimi batamom qulash arafasida. Bemorlarni kasalxonalar qabul qilmayapti. Ko’chalarda o’layotganlar bor. Achchiq haqiqat shuki, G’arbiy Afrikada ebola epidemiyasi hali tarixda hech bo’lmagan ko’lamda tarqaldi. Nazorat qilib bo’lmay qoldi. Vaziyat kundan kunga og’irlashmoqda. Virus juda tez tarqalmoqda”, - deydi Obama.
Agar epidemiya to’xtatilmasa, kasallar soni yuzlab mingga yetishi mumkin, deydi AQSh rahbari.
“Bu esa barchamiz uchun jiddiy siyosiy, iqtisodiy va xavfsizlik borasida muammolar yaratadi. Agar bu mamlakatlar va u yerdagi iqtisod ishdan chiqsa, odamlar qo’rqib, vahimaga tushsa, bu epidemiya nafaqat mintaqaviy xavfsizlik uchun, balki global xavfsizlik uchun jiddiy tahdidga aylanadi. Bu holda biz bevosita virusni yuqtirmasak ham jiddiy oqibatlarga yuz tutamiz”, - dedi Barak Obama.
AQSh Xalqaro taraqqiyot agentligi (USAID) afrikaliklarga virusdan saqlanishni o’rgatadi va maxsus komplektlar tarqatadi. Avvalida Liberiyadagi 400 000 xonadon, so’ngra mintaqaning boshqa mamlakatlari bu turdagi yordamni oladi.
Jahon sog’liqni saqlash tashkiloti 500-600 xorijiy shifokor hamda 10 000 mahalliy mutaxassisga muhtoj ekanini bildirdi.
Kuba va Xitoy Syerra-Leonega shifokor va hamshiralar yuborish rejasida. Oktabr oyida 165 kubalik mutaxassis Afrikaga yetib boradi. Xitoy esa 59 odam ishlaydigan g’ildirakdagi laboratoriyalar ochish niyatida. Shu paytgacha Pekin ebolaga qarshi kurash uchun Afrikaga 115 shifokor jo’natgan.
O’tgan hafta Liberiya prezidenti Obamaga murojaat qilib, “hukumatingizning bevosita yordamisiz biz ebolaga qarshi kurashni yutqazamiz”, - degan edi.
Ayrim mamlakatlarda tirikchilik to’xtab qolgan, odamlar ko’chaga chiqmay qo’ygan. Hukumat bu xavfli kasallik manbalarini izlamoqda. Hayvonlardan odamga o’tadigan virusning davosi yo’q.
Odamlarga eboladan saqlanish yo’llari haqida ma’lumot berilmoqda. Alomatlari sezilsa, darhol kasalxonaga borish tavsiya qilinmoqda. Ularga issiq chiqish, qusish, ich ketish, quloq va hatto ko’zning qonashi kiradi.
</doc>
<doc docid='voa_2480639' lang='uzb' type='mono' source_url='https://www.amerikaovozi.com/a/ebola-us-airports/2480639.html' term='ebola'>
AQSh aeroportlari Ebola balosiga qarshi tekshiruvlarni yo'lga qo'ymoqda
Nyu-Yorkka Gvineya, Liberiya va Siyerra Leonedan uchib kelganlar Ebola kasalligi tekshiruvidan o'tadi. Kennedi xalqaro aerportida jarayon bugundan yo'lga qo'yildi. Boshqa aeroportlarda ham tez orada shunday choralar ko'rila boshlaydi, xususan Nyuvark, Vashington, Chikago va Atlanta.
Afrikadan kelayotgan yo'lovchilarning 90 foizidan ziyodi shu aeroportlar orqali mamlakatga kiradi.
Jahon sog'liqni saqlash tashkilotiga ko'ra, Eboladan o'lganlar soni 4 mingdan oshgan. Shu kungacha 8400 bemor aniqlangan.
Aksariyati Liberiya, Siyerra Leone va Gvineyada. Nigeriyada sakkiz odam, Amerikada esa bir kishi jon bergan. Ispaniya va Senegalda ham bemorlar bor. Kongo Demokratik Respublikasida esa 43 kishi o'lgan.
BMT davosi yo'q bu yuqumli kasallikka qarshi kurash uchun kamida 1 milliard dollar kerak deb turibdi. Hozirgacha shuning chorak qismi yig'ilgan xolos. Ebolaning bosh alomatlari - issiq chiqishi, boshog'riq, butun vujudning zirqirashi, yo'talish, qorin og'rib qusish va ich ketishi.
</doc>
<doc docid='voa_2511450' lang='uzb' type='mono' source_url='https://www.amerikaovozi.com/a/asean-upcoming-summit-preview/2511450.html' term='ebola'>
ASEAN sammitidan nimalarni kutish mumkin?
Myanmar kelasi hafta Janubi-Sharqiy Osiyo davlatlari assotsiatsiyasi - ASEAN hamda Sharqiy Osiyo sammitiga mezbonlik qiladi. Unda AQSh, Rossiya, Xitoy, Hindiston hamda mintaqaning boshqa davlatlari rahbarlari qatnashadi. Xo’sh, uchrashuvlardan qanday natija kutilmoqda?
Yaqin o’tmishda ko’plab mojarolarni boshdan kechirgan mintaqada so’nggi yillar tinchlik va barqarorlik hukm surmoqda. Bunga ASEAN tashkiloti siyosatidagi murosa, kelishuv va aralashmaslik tamoyillari sabab. Guruh aynan shuning uchun samarali faoliyat yuritib keladi, deydi tashkilotning sobiq Bosh kotibi Rodolfo Severino.
“Yo’q, ASEANga keskinlik va shoshma-shosharlik yot. Bu tashkilot bosqichma-bosqich harakat qiladi”, - deydi u.
Biroq bunday yondashuv jiddiy muammolarni hal qilishda samara bermasligi mumkin, deya fikr bildiradi Vebster universitetining Bangkokdagi bo’limi professori Jeyson Briggs.
“ASEAN sammitlarida va boshqa uchrashuvlarda, odatda, memorandum, deklaratsiya yoki qo’shma bayonot qabul qilinadi. Lekin ular davlatlarni bog’lovchi va amal qilishi shart bo’lgan bitimlar emas”, - deydi kuzatuvchi.
Kelasi yilda katta siljish kutilmoqda - tashkilotning Iqtisodiy jamoasiga asos solinadi. Maqsad davlatlararo savdo-sotiq va safarlarni rivojlantirish. Hozircha tafsilotlar noaniq. Bu yilgi sammitda aynan shu muhokama qilinadi, deydi Severino.
“Qaysi jamoa haqida gap ketyapti? Rahbarlar buni aniqlab olishi kerak. Chunki vaqt oz qoldi. Kelasi yilda tashkilotga Malayziya raislik qiladi”, - deydi u.
AQSh Prezidenti Barak Obama o’tgan yili Vashingtonda yuz bergan byudjet bahslari ortidan tashkilot sammitida qatnasha olmagan edi. Natijada ASEAN nomli “orkestr”ga Xitoy “dirijor”lik qildi.
AQSh diplomatlari uchun nafaqat tashkilotga a’zo o’nta mamlakat, balki boshqa davlatlar rahbarlari bilan ham birma-bir uchrashish muhim.
“Hindistonda Modi hokimiyatga keldi. Rossiyani o’zingiz bilasiz: AQShda Putin siyosati yuzasidan xavotirlar ko’p. Ular sammitga taklif qilingan. Balki sammit doirasida Prezident Obama o’sha rahbarlarga konstruktiv muloqotni taklif etishi mumkin” – deydi professor Briggs.
Obama muhokama qiladigan masalalar qatoridan “Islomiy davlat” jangari guruhiga qarshi kurash mavzusi ham o’rin olgan. Bundan tashqari, kun tartibida Ukrainadagi vaziyat, Tinch okeani mintaqasi bo’ylab savdo-sotiqni osonlashtirish, Xitoy dengizidagi hududiy kelishmovchiliklar hamda G’arbiy Afrikadagi ebola epidemiyasi ham turibdi.
</doc>
<doc docid='voa_2461406' lang='uzb' type='mono' source_url='https://www.amerikaovozi.com/a/obama-un-speech/2461406.html' term='ebola'>
BMT: Dunyo rahbarlari bugun nimaga kelishib oldi?
Har yili sentabr oyi oxirida dunyo rahbarlari Nyu-Yorkda Birlashgan Millatlar Tashkiloti Bosh Assambleyasining yillik sammitida yig’ilib, minbarga chiqadi.
Amerika prezidenti Barak Obama jahon tinchligi haqida gapirar ekan, ekstremizmga qarshi kurash, Ukrainadagi jarayonlar hamda Afrikada ebola epidemiyasini tilga oldi.
Iroq va Suriyada begunoh insonlarni, bolalarni qirayotgan “Islomiy davlat” terror guruhini kuchdan qoldirish va yo’q qilish kerak, deya jahon hamjamiyatiga murojaat qildi.
Prezident Obamaning ta’kidlashicha, dunyo urush va tinchlik, tartibsizlik va integratsiya, qo’rquv va umid chorrahasida turibdi. Qo’shma Shtatlar “Islomiy davlat” jangarilariga qarshi kurashga boshchilik qilayotgan bo’lsa-da, yakka o’zi ularni yenga olmaydi.
“Mazhabchilik va ekstremizmni rad etish pirovardida bir necha avlodning vazifasi. Yaqin Sharq ahli buni o’z zimmasiga olishi zarur. Tashqi kuchlar aholi ongini, qalbini o’zgartira olmaydi”, - deydi u.
AQSh rahbari Birlashgan Millatlar Tashkilotiga shunday bayonot bilan bordi: AQSh dunyoda yetakchi davlat bo’lib qoladi. Iroq va Suriyada amalga oshirilayotgan harbiy operatsiya bunga dalil. Xalqaro koalitsiyaga arab dunyosidan besh hukumat ham qo’shilgan.
Mintaqada urushlarni yakunlashga so’z bergan prezident havo kuchlarini yana safarbar etar ekan, o’tmishdagi xatolar bizga saboq bo’ldi, AQSh bundan buyon yondashuvini tubdan o’zgartiradi, dedi Obama.
“Amerika ittifoqchilariga quloq tutadi, hamjihatlikni ustun qo’yadi, istilochilarga monand xatti-harakatlardan voz kechadi. Lekin terrorchilar biror joyda in qo’ysa, qarab turmaymiz”, - deya ta’kidladi prezident.
Xalqaro jamoatchilikni hushyor torttirgan yana bir krizis bu – Afrikada va u yerdan boshqa davlatlarga ebola virusi tarqalayotganidir. Qit’a sharqiga harbiylarni yuborgan Obama sog’liqni saqlash tizimlarini isloh qilishga chaqirdi.
Ukraina masalasida... Barak Obama Rossiyani separatistlarni qurollantirishda davom etayotganlikda tanqid qildi. “Rus askarlari Ukrainada jang qilayotganini bilamiz. Vladimir Putin kuch bilan har narsaga erishsa bo’ladi, qabilida ish tutmoqda”, - deydi Amerika rahbari.
Qo’shma Shtatlar va Yevropa Ittifoqi Rossiya iqtisodiyotini siquvga olishga, turli sanoatlarni moliyadan ayirishga qaratilgan sanksiyalar joriy etgan. Lekin, deydi Obama, yaqinda imzolangan sulh bitimi ish beradi, degan umid bor. Ko’p narsa Moskvaning o’ziga bog’liq.
Prezident Vladimir Putin Bosh Assambleya majlisida qatnashmadi. Jahon Banki ta’biricha, Rossiyada kelasi ikki yilda iqtisodiy o’sish deyarli to’xtab qoladi.
Obama nazarida, jahonning uch qit’asida ro’y berayotgan mojarolarga xalqaro tartib-qoidalarning barbod bo’lishi, tinchlik va xavfsizlik uchun javobgar tuzilmalarning ishdan chiqqani ham sababchi.
Kechroq AQSh rahbari raisligida o’tgan Xavfsizlik Kengashi sessiyasida rezolyutsiya qabul qilindi. Unga binoan, barcha davlatlar o’z fuqarolarining terrorchi guruhlarga qo’shilish uchun xorijga safar qilishini bartaraf etishi shart. Ayni paytda AQShdan 100 nafar, Yevropa davlatlaridan 2000 fuqaro Suriyaga jo’nab, jihodchilar safiga qo’shilgani haqida ma’lumotlar bor.
Britaniya bosh vaziri, o’z navbatida, Suriya va Iroqda olib borilayotgan kampaniyaga qo’shilish qarorini ovozga qo’ymoqchi.
</doc>
<doc docid='voa_1968100' lang='uzb' type='mono' source_url='https://www.amerikaovozi.com/a/ebola-doctor-dies/1968100.html' term='ebola'>
Ebola virusiga qarshi kurashgan bosh shifokor olamdan o'tdi
Syerra-Leoneda Ebolaga qarshi kurashayotgan yetakchi doktorlardan biri kasallik virusiga chalinib olamdan o'tdi.
Mamlakatning sog'liqni saqlash bo'yicha mas'ul rasmiysi bergan ma'lumotga ko'ra, 39 yoshli doktor Umar Xon 29-iyul kuni tushdan so'ng vafot etgan.
Doktor Xonga virus yuqqani aniqlanidan so'ng bir hafta o'tmay u vafot etgan. Shifokor xastalangan kuni Syerra-Leone prezidenti Ernest Bay Koroma u ishlayotgan tibbiy markazga tashrif buyurishi kutilayotgan edi.
100 dan ortiq Ebola bilan og'rigan bemorlarni davolagan yosh doktor Syerra-Leoneda qahramon sifatida e'tirof etilgan edi.
Xon ishlagan kasalxonada yana uch hamshira Ebola virusini yuqtirib olamdan o'tgan.
Mamlakatda kasallikning tarqalishi shu yilning fevral oyidan boshlangan. Rasmiylarga ko'ra, bu shu paytgacha kuzatilgan eng katta tahdiddir.
Jahon sog'liqni saqlash tashkiloti ma'lumotiga ko'ra, bugungacha G'arbiy Afrikada 672 kishi Eboladan halok bo'lgan. Ularning 319 nafari Gvineyadan, 224 tasi Syerra-Leonedan hamda qolgan 129 tasi Liberiyadan.
Kasallikning davosi mavjud emas. Uning simptomlari isitma, qusish, ich ketishi va qon oqishi kabi alomatlarni o'z ichiga oladi. Virus og'iz so'lagi, qon, siydik kabi badandan chiqadigan suyuqliklar orqali boshqalarga yuqishi ma'lum.
</doc>
<doc docid='voa_2497971' lang='uzb' type='mono' source_url='https://www.amerikaovozi.com/a/ebola-us-staggering-need/2497971.html' term='ebola'>
Amerika elchisi: Ebolaga qarshi yordamni oshirish g'oyat muhim
AQShning BMTdagi elchisi Samanta Pauer G'arbiy Afrikada salkam besh ming odamni hayotdan olib ketgan xavfli Ebola virusiga qarshi xalqaro choralarni oshirishga chaqirayapti.
Pauer Gvineyaga safari davomida mintaqa davlatlari tezkor yordamga nihoyatda muhtoj ekanini, oddiy vositalar odamlarning hayotini saqlab qolishi mumkinligini ta'kidladi.
Elchi bir necha mamlakat, jumladan, eng ko'p talofat ko'rgan Syerra-Leone va Liberiyaga safar qilayapti.
Nyu-York va Nyu-Jersi gubernatorlari G'arbiy Afrikada Ebola bilan kasallangan odamlarni davolagan tibbiyot xodimlari uchun karantinni majburiy qilib belgilagan edi.
Nyu-York gubernatori Andryu Kuomoning aytishicha, bunday vrachlar, hamshiralar va oddiy fuqarolar AQShga qaytganidan keyin 21 kun karantinda bo'lishi, uyidan chiqmasligi kerak. Ular kuniga ikki bor tibbiy ko'rikdan o'tishi lozim.
Bu qaror yaqinda G'arbiy Afrikada ishlab qaytgan nyu-yorklik shifokorda Ebola virusi aniqlangach, qabul qilingan.
Nyu-Yorklik shifokor, doktor Kreyg Spenser safardan qaytgach, bir hafta o'tib kasalxonaga yotqizilgan. Bu orada u jamoat transportida qatnagan, restoranda ovqatlangan.
Syerra-Leoneda ishlagan amerikalik boshqa hamshira Kachi Hikoks o'tgan juma AQShga qaytgach, Nyu-Yorkda karantinga joylangan edi. Uning aytishicha, dastlabki analiz uning sog'lom ekanini ko'rsatgan va ayol majburiy karantindan norozi hamda uzviy huquqlari poymol qilinayotganidan shikoyat qilmoqda.
Oxirgi xabarlarga ko'ra, analizlar asosida hamshiraga kasalxonani tark etishga ruxsat berishga qaror qilingan.
Obama ma'muriyati ikki shtatda joriy etilgan majburiy karantinni o'ta keskin chora deya tanqid qilgan.
</doc>
<doc docid='voa_2481295' lang='uzb' type='mono' source_url='https://www.amerikaovozi.com/a/texas-ebola-patient/2481295.html' term='ebola'>
Texasda yana bir odamda Ebola virusi aniqlandi
O'tayotgan haftada AQShning Texas shtati kasalxonasida bir bemor Ebola virusidan vafot etgan edi. Unga qaragan hamshira ham virusni yuqtirgani aniqlandi. Sog'liqni saqlash mutasaddilariga ko'ra, kasalxona xodimi hozir alohida xonada saqlanib, tekshiruvlar o'tkazilmoqda. Uning ism-sharifi oshkor etilmayapti. Shunisi ma'lumki, Ebola bilan kasallangan bemorni davolayotganda u virusdan himoyalovchi maxsus kiyimda bo'lgan.  Infeksiya tarqalishining oldini olish uchun hamshira bilan ishlagan yoki muloqotda bo'lgan boshqa odamlarning sog'ligi ham kuzatuv ostida. Virus tarqalishiga hozirlik ko'rganmiz, deydi Texas rasmiylari. Shu kunlarda Amerika aeroportlarida Afrikadan uchib kelgan yo'lovchilarni tekshirish yo'lga qo'yilmoqda. Liberiya, Sierra Leone va Gvineya - mana shu uch davlatda Eboladan minglab odam halok bo'lgan. Nyuark, Vashington, Chikago va Atlanta aeroportlarida yo'lovchilar samolyotdan tushgan zahoti ularning harorati o'lchanadi. Britaniya ham o'xshash choralar ko'rishni boshlagan.
</doc>
<doc docid='voa_2461188' lang='uzb' type='mono' source_url='https://www.amerikaovozi.com/a/un-gen-assembly/2461188.html' term='ebola'>
Barak Obama: Jangarilar xavfi oldida birlashaylik
BMT Bosh assambleyasining 60 yillik sessiyasida qariyb 200 davlat rahbari, jumladan prezident Barak Obama, qatnashmoqda.
Mintaqada urushlarni yakunlashga so’z bergan prezident bugun “Islomiy davlat” terror guruhiga xalqaro koalitsiyaga bosh.
“Bu qonxo’r guruhni yengishda Qo’shma Shtatlar yetakchilik qilayapti. Birgalikda bu yovuz kuchni yengamiz”, - dedi Obama assambleyada qilgan nutqida.
50 ka yaqin davlat, jumladan arab hukumatlarini o’z ichiga olgan koalitsiya havo kuchlari “Islomiy davlat”ning Iroq va Suriyadagi manzillarini o’qqa tutmoqda.
Suriyada to’rt yildan beri fuqaro urushi davom etayapti. AQSh shu kungacha bu mojaroga aralashmaslik siyosatini olib borayotgan edi.
BMT minbaridan qilgan murojaatida Barak Obama dunyo davlatlarini bugunning eng dolzarb muammolarini hal qilish uchun bir yoqadan bosh chiqarishga chaqirdi.
“Har bir davlat mas’uliyatni his etishi, xalqaro qonun va normalarga rioya etishi shart”, - deydi AQSh prezidenti.
Qo'shma Shtatlar boshliq va arab davlatlari qatnashayotgan koalitsiya mana ikki kundirki Suriyada jangarilarini bombardimon qilayapti.
Pentagon matbuot kotibi, admiral Jon Kirbining aytishicha, jangarilar Iroqqa qurol-aslaha tashuvchi manzillar bugun havodan nishonga olinmoqda. AQSh bugun Iroqning Irbil va Bag'dod shaharlari atrofida ham "Islomiy davlat" manzillarini o'qqa tutgan.
Jangarilarga salmoqli zarar keltirishga muvaffaq bo'lindi, deydi Kirbi.
Suriyadagi ahvolni kuzatuvchi inson huquqlari tashkilotining bildirishicha, kechaning o'zida "Islomiy davlat" va al-Qoidaga aloqador 120 jangari yo'q qilingan.
Bu orada, Suriya armiyasi shimolda, Turkiya bilan chegara yaqinida havo hujumlarini amalga oshirgan. "Islomiy davlat" jangarilari tahdididan qochib hududni o'tgan haftada 130 ming odam tark etgan edi.
Qo'shma Shtatlar izohiga ko'ra, Suriya hukumati jangarilarni jilovlay olmayotgani va "Islomiy davlat" tobora qabih jinoyatlarga zo'r berayotgani sababli koalitsiya oraga tushishga majbur bo'lmoqda.
Bosh assambleya sessiyasini ochib bergan arbob "Islomiy davlat" kabi guruhlar solayotgan xavf oldida birlashish kerak, dedi.
"Bu qabih jinoyatlarni tugatish uchun qat'iy choralar ko'raylik", - dedi Pan Gi Mun. "Bu illatlarni paydo qilgan omillarni ochiqchasiga muhokama qilaylik", - dedi u.
Pan Gi Munning aytishicha, Iroq va Suriyada kunda tobora qo'rqinchli, g'ayriinsoniy jinoyatlar sodir etilayapti. Buning asoratlari butun mintaqa tinchini buzmoqda.
BMT Bosh assambleyasi sessiyasida ko'rilayotgan asosiy muammolar ham aynan shular: Iroq, Suriya va Yaqin Sharqning boshqa hududlarida bosh ko'targan ekstremist guruhlar xavfi, shuningdek, G'arbiy Afrikada avj olgan xatarli Ebola virusiga qarshi kurash, Ukrainadagi ahvol.
</doc>
<doc docid='voa_1971281' lang='uzb' type='mono' source_url='https://www.amerikaovozi.com/a/africa-summit-in-dc/1971281.html' term='ebola'>
Vashington Afrikaga bir necha milliard dollar sarmoya kiritadi
Qo’shma Shtatlar Afrikaga bir necha milliard dollarlik sarmoya ajratadi. Bugun Vashingtonda ish boshlagan uch kunlik Afrika sammitida ushbu mintaqaning ellik davlatidan rahbarlar qatnashayapti.
Yig’in paytida AQSh qit’ada salkam bir milliard dollarlik biznes loyihalar, tinchlikparvar missiyalar uchun ko’proq moliya, oziq-ovqat yordami uchun yana bir necha milliard dollar ajratishini e’lon qiladi.
Davlat kotibi Jon Kerri mehmonlarni kutib olar ekan, erkin bozor qoida va qadriyatlarini e'zozlashga undadi.
Xitoy, Yevropa va Yaponiya ham Afrikaga sarmoyani oshirib kelayapti. Lekin Oq uy Afrika sammitini Xitoyning qit’aga e’tibori oshganiga javob deya ta’riflashdan bosh tortmoqda.
Afrikadagi qator davlatlarda iqtisodiy o’sish kuzatilsa-da, Amerika bizneslari regionga investitsiya kiritishda ikkilanadi. Sammit G’arbiy Afrika mamlakatlari o‘limga yetaklovchi Ebola virusi bilan olishayotgani bir paytda o’tayapti.
Qo'shma Shtatlar kasallikka qarshi kurash uchun G'arbiy Afrikaga 50 nafar mutaxassisini safarbar etmoqda. Ular shu oy oxirida Gvineya, Siyerra-Leone va Liberiyada ish boshlaydi.
</doc>
<doc docid='voa_3999123' lang='uzb' type='mono' source_url='https://www.amerikaovozi.com/a/global-health-security/3999123.html' term='ebola'>
AQSh kelasi yil tibbiy izlanishlarga mablag'ni qisqartirishi mumkin
Prezident Tramp global miqyosdagi tibbiy izlanishlar uchun xarajatlarni keskin qisqartirishi mumkin. Bu bezgak, SPID va boshqa yuqumli kasalliklarga qarshi kurashni paysalga solishi aytilmoqda. Prezidentning bu tashabbusi Kongressdan o’tmasligi mumkin, ammo faollar baribir tashvishda.
Ebola virusining epidemiyasi 2014-yilda tarqalganida AQSh Yuqumli kasalliklarni nazorat qilish markazi direktori Tom Friden va uning xodimlari G’arbiy Afrikaga yo’l olib, yordam ko’rsatgan edi. Milliy salomatlik institutlari moliyalagan va qo’llab-quvvatlagan tadqiqotlar natijasida farmatsevtika kompaniyalari vaksina ishlab chiqdi.
Bu institutlar SPID va bezgakka qarshi kurashda ham muhim rol o’ynagan. 2005-yildan beri SPID qurbonlari soni 50 foizga qisqardi, tadqiqotchilar bezgakka qarshi vaksinani yaratishga yaqin turibdi.
Prezident Trampning 2018-yilga taklif etayotgan davlat byudjetida Milliy salomatlik institutlari va Yuqumli kasalliklarni nazorat qilish markaziga ajratilayotgan pulni anchaga qisqartirish so’ralgan.
"Agar byudjet shu ko’rinishida qabul qilinsa, tibbiy dasturlar jiddiy zarar ko’radi".
"Miliy tibbiyot akademiyasi hisobiga ko’ra, bitta epidemiya xavfi bilan shug’ullanish uchun 60 milliard dollar pul kerak. Kelajakdagi tibbiy tahdidlarning oldini olish yoki ta’sirini kamaytirishga doir izlanishlar esa yiliga bir milliard dollarga tushadi".
AQSh hukumati moliyalagan izlanishlar natijasida hozircha faqat bolalar uchun bezgakdan davo topilgan. Natijada 750 ming bola hayotda qoldi. Ancha arzonga tushgan meningitdan vaksina esa salkam 400 ming odamni o’limdan saqladi.
“Johnson & Jonhson” kabi yirik farmatsevtika kompaniyalari tibbiy izlanishlarda hukumat yordamiga muhtojligini aytadi.
"Yolg’iz o’zimiz bu ishni eplay olmaymiz".
Global salomatlik bilan shug’ullanuvchi kompaniyalar va tadqiqotchilar hamda AQSh Kongressidagi ayrim respublikachi qonunchilar byudjet loyihasidagi qisqartirishlarga qarshi.
"Trampning barcha takliflari inobatga olinmasa-da, ba’zilari o’tib qolishi mumkin".
Agar byudjetdagi qisqartirishlar davom etsa, AQSh tibbiy izlanish bobida dunyodagi mavqeini boy berib, jahon hamjamiyati yuqumli kasalliklar epidemiyasi bilan yuzlashishi mumkin, deydi ekspertlar. Bu esa Amerika va boshqa mamlakatlarni bioterrorizm xavfi oldida zaiflashtirishi mumkin.
"Har qanday kasallikka qarshi chora ko’rish salohiyatimizni saqlab qolishimiz kerak. Xoh bioterroristik hujum bo’lsin, xoh ebola kabi tabiiy viruslar epidemiyasi bo’lsin, tayyor turishimiz zarur".
Tibbiy izlanishlar ish o’rinlarining yaratilishiga ham olib kelishini untumaslik kerak.
"AQSh hukumati sarmoyalari yordamida o’tkazilayotgan tadqiqotlar natijasida dunyo bo’ylab millionlab odamlarning hayoti saqlab qolinibgina qolmay, Amerikada mutaxassislar ishli ham bo’lmoqda, Amerika iqtisodiyoti va tibbiy xavfsizligiga ham foyda".
Sog’liqni saqlash vaziri Tom Praysning aytishicha, qisqartirishlarning dasturlarga aloqasi yo’q, asosiy maqsad – ma’muriy xarajatlarni tushirish.
"Sarflayotgan pulimizning kattaroq foyda keltirishi uchun ba’zi narsalarga e’tiborliroq bo’lishimiz kerak”.
Qonunchilar sentabr oyida yozgi ta’tildan qaytganidan so’ng masalani yana muhokama qilishi kutilmoqda.
</doc>
<doc docid='voa_2574327' lang='uzb' type='mono' source_url='https://www.amerikaovozi.com/a/us-obama-foreign-policy-in-2014/2574327.html' term='ebola'>
2014-yil Obama tashqi siyosati uchun sinov davri bo'ldi
2014-yil prezident Barak Obama tashqi siyosat bobida haqiqiy sinov davri bo'ldi desak xato bo'lmaydi. Ukraina mojarosi, "Islomiy davlat" ga qarshi kurash, Ebola epidemiyasi, Afg'oniston va yana boshqa ko'plab, oxiri ko'rinmayotgan masalalar.
Rossiya Ukrainaga tegishli Qrimni bosib olishi Obama ma’muriyati uchun 2014-yilning birinchi kutilmagan voqeasi bo’ldi. Oq uy Kremlni ogohlantirib, bayonotlar berdi, sanksiyalar joriy etdi, biroq Ukrainaga qo’shinlar yuborishni lozim deb topmadi, chunki mojaroni muhim, biroq strategik ahamiyatga ega emas, deb baholadi.
Yil o’rtasiga borib Iroq va Suriyada mojarolar kuchayar ekan, Obama tashqi siyosatiga nisbatan tanqid ham oshib bordi.
“Odatda tashqi siyosatimizga oid tanqid harbiy kuch ishlatmaganimizga qaratiladi. Meni qiziqtirayotgan savol quyidagicha: qo’shinlarimiz va byudjetimizni qaqshatgan ko’p yillik urushlarni endi tugatganimizda nima sababdan ko’plar harbiy kuch ishlatish kerakligini ta’kidlaydi? Tanqidchilar bu bilan biz nimaga erishamiz deb o’ylarkin?” - dedi AQSh prezidenti.
“Islomiy davlat” Suriya hamda Iroqning kattagina qismida hukmronlik o’rnatdi. Obama esa guruhga qarshi kurash rejasi yo’qligini e’tirof etdi.
Bir necha hafta o’tib prezident o’z strategiyani taqdim etdi: yuzlab harbiylarni Iroqqa yuborish, Suriyani bombardimon qilish va bu bilan yillar davom etishi mumkin mojaroga bosh suqish.
Obamaning yangi urushga aralashgisi kelmagani hatto uning maslahatchilari bilan orani taranglashtirdi, deydi tahlilchi Maykl Rubin.
“Bir tarafdan qo’shinlarni xorijiy mamlakatga yubormaymiz degan siyosiy qarashlarida qat’iy turgan prezident, boshqa tarafdan uni nohaq deyayotgan harbiy mutaxassislar to’qnashdi,” - deydi u.
Iroqda “Islomiy davlat” guruhiga jiddiy zarba berilganiga qaramay u hamon katta tahdid. Suriya va Ukrainadagi muammolar hal etilmadi. Obama prezident etib saylanganida Rossiya bilan aloqalarni yangilaymiz degan edi. Biroq bugunda Kreml bilan munosabatlar sovuq urushi davridagidan ham yomonroq.
Obama tashqi siyosatining muhim yo’nalishlaridan biri - AQSh harbiy kuchlari va diplomatiyasini Osiyo-Tinch okeani mintaqasiga qaratish. U yerda Xitoy ta’siri oshib bormoqda.
Tahlilchi Robert Deyli bu yo’nalishda ham muammolar bor, deydi.
“Osiyo-Tinch okeani mintaqasini ustuvor yo’nalish deb belgilaganimizdan buyon Misr, Liviya, Ukraina, Suriya, “Islomiy davlat” va ebolaga e’tibor qaratishga majbur bo’ldik. Siyosatni o’zgartira olmadik,” - deydi u.
Prezident Obamaning xalqaro sahnadagi siyosatida muvaffaqiyat va yutuqlar ham bo’ldi: G’arbiy Afrikada ebola epidemiyasiga qarshi kurashda AQSh qo’shinlarining yetakchilik qilishi. Yil oxirida esa yana bir katta o’zgarish – ana’anaviy dushman Kuba bilan aloqalarning yaxshilanishi.
“Ellik yil davomida davlatni ajratib qo’yish samara bermadi. Yangi yondashuv zarur," - dedi bu o'zgarish haqida AQSh rahbari.
</doc>
<doc docid='voa_3274644' lang='uzb' type='mono' source_url='https://www.amerikaovozi.com/a/white-house-zica/3274644.html' term='ebola'>
Oq uy Zika virusiga qarshi Kongressdan ko'proq mablag' so'ramoqda
Hukumat va tibbiyot tashkilotlari Zika virusiga qarshi kurashni kuchaytirish uchun Kongressdan ko'proq mablag' so'ramoqda. So'nggi xabarlarga ko'ra, Oq uy Ebola dasturidan qolgan 600 million dollarni ishlatadi, ammo bu kam. Favqulodda vaziyatlar uchun yordam fondiga ikki milliard dollarga yaqin mablag' so'ralgan. Bahor kelib kunlar isir ekan, chivinlar ko'payishi va natijada virusning yanada ko'proq tarqalish xavfi mutaxassislarni xavotirga solmoqda.
AQShda chivinlar ko'payadigan mavsum boshlanmoqda. Bu esa Zika virusi tarqalishi haqidagi xavotirlarni ham oshirmoqda.
"Zika allaqachon AQSh hududlariga kirib kelgan. Zika bor joylarga safar qilgan yuzlab amerikaliklar allaqachon bu virusga chalingan. Puerto Riko va boshqa AQSh hududlarida u tez yoyilayapti va bu davom etadi", - deydiKasalliklarni nazorat qilish va oldini olish markazi rahbari Tom Friden.
Zika nogiron bolalar tug'ilishi, chaqaloqlar o'limi va kattalarda falajlik kabi oqibatlarga yetaklaydi. Kasalliklarni nazorat qilish va oldini olish markazi shu oy Atlantada virusga oid anjuman o'tkazdi. Shifokorlarga ko'ra, Zika oqibatlari AQShda boshqa o'lkalarda bo'lganidek kuchli bo'lmaydi, ammo bu tinchlanish uchun kifoya emas.
"Agar, Atlantada aytilganidek, qo'limizdan kelgan barcha choralarni ko'rib tayyor turmasak, o'z ishimizni bajarmayotgan bo'lamiz", - deydi doktor Hol Lorens.
Fevral oyida Prezident Obama Kongressdan Zikaga qarshi maxsus fond uchun 1,9 milliard dollar ajratishni so'radi. Mart oyida Vakillar palatasi spikeri Pol Rayn esa hukumatga Ebola dasturidan qolgan pulni berishni tavsiya qildi. Ammo rasmiylar bu mablag' yetarli emasligini aytmoqda.
Ayni paytda shtat va mahalliy hokimiyatlar chivinlarni nazorat qilish, homilador ayollarga yordam berish kabi dasturlar uchun ko'proq yordam ajratilishini so'ramoqda.
"Ko'plab sog'liq idoralari so'nggi paytlarda nazorat qilish yoki kuzatish dasturlari uchun byudjetlarini qisqartirgan. Shu bois hozirgi tahdidga qarshi kurashish uchun kuchli infratuzilmaga ega emasmiz", - deydi doktor Oskar Aleyn.
Hozircha homilador ayollarga chivin chaqishidan ehtiyot bo'lish tavsiya qilinmoqda. Buni esa uddalash qiyin.
"Bu davlatda homiladorlikning yarmi kutilmaganda bo'ladi", - deydi doktor Lorens.
Qolaversa, virus jinsiy aloqadan ham yuqadi.
Kongressdan Zikaga qarshi kurashish va yangi vaksina yaratish uchun qo'shimcha mablag' so'rayotgan Oq uy va davlat idoralari safiga nodavlat tashkilotlar va faollar ham qo'shilmoqda.
</doc>
<doc docid='voa_2601313' lang='uzb' type='mono' source_url='https://www.amerikaovozi.com/a/obama-cameron/2601313.html' term='ebola'>
AQSh, Britaniya terrorizmga qarshi hamkorlikni oshiradi
Qo'shma Shtatlar va Britaniya terrorizmga qarshi kurashni kuchaytiradi va hamkorlikni oshiradi.Prezident Barak Obama va Bosh vazir Deyvid Kameron Vashingtondagi ikki kunlik muzokarani shunday bayonotlar bilan yakunladi.
Har ikki davlat yaqinda terror xurujlarini boshdan kechirgan Fransiya bilan yonma-yon turishini, Yevropa bo'ylab ekstremizmni bartaraf etish yo'lida birgalikda harakat qilishini bildirmoqda.
"Asosan so'nggi xurujlar, Yevropa tinchligiga tahdid solayotgan omillar, Fransiya va qo'shni jamiyatlar oldidagi masalalar haqida gaplashib oldik",- deydi Obama.
Kameron deydiki, islomda ayb yo'q. Gap bu dinni niqob qilib olgan yovuz kuchlarda, zaharli mafkurani yoyishga urinayotgan jinoyatchilarda, deydi u, Yevropada musulmonlarga qarshi munosabat kuchaymoqda deya xavotirlar haqida so'zlar ekan.
Belgiya, Fransiya va Germaniyada kecha o'nlab odamlar terrorizm gumoni bilan hibsga olingan. O'tgan hafta Fransiyada bo'lgani kabi yahudiylarga qarshi xurujlar boshqa davlatlarda ham qilinishi mumkin degan qo'rquv keng tarqalgan.
Yevropa bo'ylab, xavfsizlik kuchlari soni oshirilgan. Kattayu kichik shaharlarda choralar kuchaytirilib, ko'proq politsiya safarbar etilmoqda. Ekstremist kuchlar safiga qo'shilgan yoshlar haqida yangi ma'lumotlar chiqar ekan, surishtiruv va tekshiruvlar avjida.
Oq uydagi muzokaralarda Britaniya va AQSh rahbarlari Ebola virusiga qarshi kurash, Rossiyaning Ukrainadagi xatti-harakatlariga nisbatan chora ko'rish, Eron atom dasturi va kiber-xavfsizlik xususida ham gaplashdi.
Ikki rahbar qo'shma harbiy, kiber mashqlar o'tkazish rejasini e'lon qildi. Xususan, banklarga hujum qilingan taqdirda qanday himoya chora ko'rish mashq qilinadi.
Britaniya rasmiysi Prezident Obamadan "Facebook" va "Google" kabi kompaniyalarni ham jalb qilishga undamoqda.
Xususan, bu texnologik kompaniyalar foydalanuvchilar almashgan maxfiy yozishmalarni hukumat tekshirishiga ruxsat bersin.
Bu nihoyatda nozik mavzu. Amerikada hozirning o'zida hukumat millionlab amerikaliklarning telefonlarni tekshirgani yuzasidan e'tirozlar tinmagan.
</doc>
<doc docid='voa_3139098' lang='uzb' type='mono' source_url='https://www.amerikaovozi.com/a/obama-sotu-preview/3139098.html' term='ebola'>
Barak Obama xalqqa hisobot beradi
12-yanvar kuni kechqurun Prezident Barak Obama davlatning bugungi ahvoli haqida xalqqa hisobot beradi. Uning Kongress oldidagi nutqini nafaqat Amerikada, balki butun dunyo bo’ylab tomosha qilishadi.
Bu Obamaning prezident sifatidagi so'nggi katta nutqi. O'tgan yillar ichida erishilgan yutuqlar-u yangi takliflarga emas, balki kelajakka urg'u beradi. Prezident Amerikaning dunyodagi roli va salohiyati haqida so'zlaydi, deya bildiradi Oq uy.
Obama fikicha, AQSh tashqi siyosatda diplomatiya, ittifoqchilar bilan dialog va ko'p tomonlama hamkorlik yo'lidan borishda davom etishi kerak.
Shu o'rinda, Ebola virusiga qarshi kurash, iqlim o'zgarishi bo'yicha erishilgan tarixiy kelishuv hamda Kuba bilan aloqalar tiklanayotganini tilga olsa ajabmas.
Seshanba kungi hisobotida prezident asosan uch masalaga diqqat qaratadi - iqtisod, xavfsizlik va fuqaro faolligi. Immigratsiya va qurol nazoratiga ham to'xtalishi tayin.
Saylanganidan buyon respublikachi va demokratlarni bir yoqadan bosh chiqarishga, kelishib ishlashga undagan Obama bugunga kelib Kongress bilan deyarli hech bir masalada hamfikr emas. O'z tashabbuslarini u asosan farmonlar orqali olg'a surmoqda.
Obamani tinglash uchun Kongressga, jumladan, AQShda qo'nim topgan suriyalik qochqinlar, harbiylar va otishmalarda halok bo'lganlarning oila a'zolari taklif etilgan.
</doc>
<doc docid='voa_2584438' lang='uzb' type='mono' source_url='https://www.amerikaovozi.com/a/ebola-update/2584438.html' term='ebola'>
BMT rasmiysi: Ebolani shu yil yengish mumkin
BMTning Ebolaga qarshi kurash bo'yicha mas'ul vakili, xizmat muddati tugayotgan Entoni Banburi fikricha, kasallik bilan bog'liq tanazzul shu yil barham topishi mumkin.
Sentabrda lavozimiga tayinlangan rasmiy qilingan ishlar yuzasidan juma kuni hisobot berdi.
Salmoqli yutuqlar qo'lga kiritildi, lekin virus hali batamom yengilgani yo'q, deydi u. Birorta bemor qolmagan kun yengil nafas olishimiz mumkin, deydi BMT rasmiysi.
BMT missiyasi endi ish boshlaganida Ebola 2015-yil yanvarigacha bir yarim million odamga yuqishi bashorat qilingan edi.
Jahon sog'liqni saqlash tashkiloti hisob-kitobiga qaraganda, hozir bemorlar soni 20 206 nafar. Xavfli virus 7900 dan oshiq insonni hayotdan olib ketdi.
Bugundan e'tiboran, BMTning Ebola bilan kurash bo'yicha missiyasini gumanitar yordam sohasida uzoq yillik tajribasi bor Ismoil Ould Shayx Ahmad boshqaradi.
Ebola, eslatib o'tamiz, asosan Syerra-Leone, Liberiya va Gvineyada tarqaldi.
</doc>
<doc docid='voa_2612959' lang='uzb' type='mono' source_url='https://www.amerikaovozi.com/a/ebola-who/2612959.html' term='ebola'>
Jahon sog'liqni saqlash tashkiloti ebolaga qarshi o'z vaqtida chora ko'rmaganini tan olmoqda
Jahon sog'liqni saqlash tashkiloti G'arbiy Afrikada ebola virusiga qarshi o'z vaqtida chora ko'rmaganini tan olmoqda. Natijada kasallik keng tarqalib ketdi. Qator mamlakatlardan tibbiy mutaxassislar Jenevada uchrashib, tashkilotning bunday kasalliklarga qarshi chora ko'rish salohiyatini isloh qilish xususida fikr almashdi.
Jahon sog'liqni saqlash agentligini ebola virusining tarqalishiga o'z vaqtida to'siq qo'ymaganlikda, "Chegara bilmas shifokorlar" kabi tashkilotlarning G'arbiy Afrikada kasallik ko'lami haqidagi ogohlantirishlariga quloq solmaganlikda ayblashda davom etishmoqda.
Agentlik rahbari Margaret Chen ebola virusiga doir maxsus yig'ilishga to'plangan delegatlarga tashkilot sustkashlikka yo'l qo'yganini tan oldi.
“Jahon sog'liqni saqlash tashkiloti, umuman butun dunyo bunday bo'lishini oldindan bashorat qila olmadi. Ebola kelajakda bunday kasalliklarga qarshi oldindan chora ko'rish uchun hammaga saboq bo'lgan bir fojeadir. Dunyo bundan buyon shoshib qolmasligi, doim tayyor turishi kerak”, - deydi Margaret Chen.
Tashkilot hisobiga ko'ra, ebola 8600 dan ziyod odamni nobud qildi, 21700 dan oshiq kishi virus bilan kasallangan, asosan Gvineya, Syerra-Leone, Liberiyada.
Virus paydo bo'lib uch oy davomida tarqalgandan so'nggina uni 2014-yil marti oxirida Gvineyada aniqlashdi. Ammo unga qadar kasallik G'arbiy Afrikani qamrab olishga ulgurdi.
Syerra-leonelik hamshira Rebekka Jonson eboladan tuzalishga muvaffaq bo'ldi. Bu juda ham dahshatli kasallik, deydi u. U erta muolaja tufayli tirik qolganini aytadi. Uch haftadan so'ng esa unga eboladan sog'aygani haqida spravka berishdi.
“Shunga qaramasdan ko'plar menga kasalga qaraganday qarashadi. Yon-atrofimdagi odamlar meni ajratdi. Ba'zida tinch joyga borib, ko'z-yosh to'kaman. Eboladan dori hali topilmagan bo'lsa-da, odamlarga muolaja erta boshlansa, omon qolish mumkin ekanini aytaman", - deydi Jonson.
Birlashgan Millatlar Tashkilotining ebola bo'yicha maxsus vakili Deyvid Nabarroning aytishicha, BMT tizimi bunday holatlar bilan tez shug'ullanishga tayyor turishi kerak.
“Tajribamdan shuni bilamanki, bunday vaziyatlarda muvaffaqiyatga erishish uchun tez va dadil harakat qilish, strategiyaga ega bo'lish shart. Kim nima qilishi, tomonlarning vazifa va majburiyatlari oldindan belgilanishi, mavjud tizimlar asosida chora ko'rish zarur. Favqulodda vaziyatlarda yangi usullar o'ylab topish osonmas va ebola misolida ko'rib turganimizdek, juda ham qimmatga tushadi”, - deydi Deyvid Nabarro.
BMT vakiliga ko'ra, biror kasallik paydo bo'lganida ishni mahalliy jamoalardan boshlash kerak. Mahalliy hukumatlar jamoalar bilan ishlasa, xalqaro miqyosda epidemiyani jilovlash osonlashadi, deydi u.
Jahon sog'liqni saqlash tashkilotining bildirishicha, ebolaning tarqalishi davlatlarning va xalqaro tashkilotlarning favqulodda tayyorgarlik va chora ko'rish salohiyatini isloh qilib, kuchaytirish zaruratini ko'rsatdi.
</doc>
<doc docid='voa_2497653' lang='uzb' type='mono' source_url='https://www.amerikaovozi.com/a/us-midterm-fear-factor/2497653.html' term='ebola'>
Ebola va "Islomiy davlat" siyosiy reklamalar mavzusiga aylandi
So'nggi ommaviy so'rovlarga ko'ra, 4-noyabrga belgilangan Kongress va shtat organlari uchun saylovlar yaqinlashar ekan, saylovchilar orasida bezovtalik yuqori. "Gallup" so'rovida amerikaliklar Ebola va "Islomiy davlat" jangarilari solayotgan xavfni AQSh yuzlashayotgan eng katta 10 muammo qatorida sanagan. Ayrim respublikachilar Prezident Obama rahbarligi ostida amerikaliklarning qanchalik xavfsiz yashayotganini savol ostiga olayotgan bo'lsa, demokratlar jamoatchilik sog'lig'i uchun davlat byudjetidan yordamning qisqarishida respublikachilarni ayblaydi.
Xorijdagi qo'rqinchli xabarlar Amerikaga ham yetib keldi. Ebola virusiga qarshi endi AQShning o'zida kurash olib borilmoqda.
Amerikalik jurnalistlar va angliyalik tibbiyot xodimining "Islomiy davlat" jangarilari tomonidan qatl etilishi yana bir katta muammoga aylandi.
"Islomiy davlat" solayotgan tahdid saylov mavzusiga aylandi, deydi "Gallup" so'rovini o'tkazgan Frenk Nyuport.
"Islomiy davlat"ga qarshi olib borilayotgan harbiy harakatlar haqida amerikaliklarga bot-bot eslatilmoqda. Fuqarolar buni muhim deb hisoblaydi. Senat uchun ayrim nomzodlar esa bundan o'z manfaatlari yo'lida foydalanishga urinyapti. Siyosatchilarning bunday qilishi tabiiy", - deydi u.
Respublikachilar telekanallarga siyosiy reklamalar berib, Prezident Obama va demokrat senatorlarni milliy xavfsizlikni ta'minlashda zaiflik qilayotganlikda ayblamoqda.
"Radikal islomchilar Amerikaga hujum qiilsh bilan tahdid solayotgan va millionlab odamlar chegarani nazoratsiz kesib o'tayotgan bir paytda Prezident Obama va senator Lendryu qo'l qovushtirib o'tiribdi", - deyiladi ana shunday reklamalardan birida.
Respublikachilarni yoqlayotgan guruhlar terrorchilar va noqonuniy muhojirlar masalasini bir-biriga bog'laydi.
"Dunyo bo'ylab yovuz kuchlar har kuni amerikaliklarga zarar yetkazishni istaydi. Ular bu yerga qanday kiradi? Arizona orqali. Shunga qaramay, En Kirkpatrik Arizonani himoya qilishga qarshilik ko'rsatib kelmoqda", - deyiladi yana bir reklamada.
Demokratlar tarafdorlari esa Ebola masalasini respublikachilarga qarshi ishlatmoqda.
"Vashington byudjetni qisqartirmoqda. 2010-yildan beri Kasalliklarni nazorat qilish markazidan 585 million dollar pul kesilgan", - deyiladi demokratlar e'lon qilgan videorolikda.
Eboladan jiddiy xavotirdamisiz, deya so'ralgan savolga Vashingtonga tashrif buyurgan sayyohlar turlicha javob beradi.
"Bu katta muammoga aylanadi, deb o'ylamayman. Kasallik dahshatli, ammo tibbiyotimiz uni to'xtata oladi", - deydi virjiniyalik sayyoh.
"Men xavotirdaman. Hozircha qo'rqinchli emas. Hammasi yaqinda ma'lum bo'ladi", - deydi yana bir fuqaro.
Qo'rqinchli siyosiy reklamalar ko'payishiga qaramay, aksariyat amerikaliklar saylovda iqtisodiyot, ishsizlik hamda hukumatning noqobilligi asosiy masalalar bo'lishiga ishonadi.
</doc>
<doc docid='voa_3550974' lang='uzb' type='mono' source_url='https://www.amerikaovozi.com/a/cybersecurity-us-elections/3550974.html' term='ebola'>
Amerika rasmiylari: Elektron saylov tizimi mustahkam
Tashqi g’animlar, xususan, Rossiya Amerikaning elektron saylov sistemasini izdan chiqarishi va prezident saylovlari natijalarini buzishi mumkin degan xavotirlar ketidan AQSh rasmiylari tizim nihoyatda mustahkam demoqda.
Vashingtonda kiber-xavfsizlikka doir anjumanda ana shu haqda so’z bordi. Davlat xavfsizligi va aksil-terrorizm masalalari bo’yicha mutasaddi Liza Monakoning aytishicha, hukumat saylov tizimi himoyasi uchun ekspertlar va mablag’ni ayamayapti.
Oq uyda davlat xavfsizligi va aksil-terrorizm bo’yicha maslahatchi Liza Monako Prezident Obamani xavfsizlikka doir tahdidlar borasida xabardor qilib keladi, terror xurujlari, Ebola yoki dovullar bo’ladimi… Uning aytishicha, xakerlar hujumi xavfi bugun har qachongidan oshgan.
“Amerika hukumati va xususiy sektorga qilinayotgan hujumlar ko’lamidan hayratdaman. Bunaqasi hali bo’lgan emas”, - deydi Monako.
Xakerlarbugun tobora ko’payib borayapti. Ular har xil usulni ishga solib, ham saytlarni ishdan chiqarmoqda, ham shaxsiy ma’lumotlarni o’g’irlamoqda.
“Biz yaqin kelajakda va uzoq muddatda yuzlashadigan asosiy muammolardan biri shu”, - deydi Monako.
Elektron saylov mashinalari orqali qatnayotgan axborot qanchalik to’g’ri? Monakoning javobi shuki, Amerika saylov infratuzilmasi chidamli, hujumga turib bera oladi.
“Tizim shtatlar, mahalliy o’z-o’zini boshqarish idoralari, okruglar tomonidan yuritiladi. Hukumat boshqarmaydi bu sistemani. Juda keng bir tizim. Kiber-xavfsizlik jihatidan ijobiy holat bu, ya’ni yagona hujum bilan butun tizimni ishdan chiqarish mumkin emas”, - deydi Monako.
Bundan tashqari, hukumatni muntazam savolga tutish, matbuotning tinimsiz chig’irig’i ham Amerika saylov tizimini himoya qilib turadi. Lekin shunga qaramay, deydi Monako, rasmiylar ogoh bo’lishi muhim:
“Elektron sim bilan bog’langan dunyoda yashayapmiz. Bizning himoya sistemamizni buzib kirishga urinayotganlar bor, buni bilamiz. Davlat xavfsizligi bo’yicha vazirlik va boshqa federal idoralar birgalashib shtatlarga qo’ldan kelgancha yordam berayapmiz, ekspertlar va moliyani havola etishga harakat qilayapmiz, toki ovoz berish mashinalari ishlab tursin”.
</doc>
<doc docid='voa_2492539' lang='uzb' type='mono' source_url='https://www.amerikaovozi.com/a/us-politics-ebola/2492539.html' term='ebola'>
Ebola - AQShda saylov oldidan siyosiy masala
Ebola epidemiyasi yuzasidan kuchli xavotir hozir Amerikada navbatdagi siyosiy masalaga aylangan. Kongressga saylovlar yaqin va demokratlar jon-jahdi bilan Senatdagi ko’pchilik o’rinni saqlab qolishga urinmoqda. Vakillar palatasi esa respublikachilar ixtiyorida qolishi kutilmoqda.
Texas shtatida eboladan vafot etgan bemorning hamshirasi ham virusni yuqtirgan va u bir necha kundan beri Merilend shtatidagi maxsus tibbiy muassasada davolanmoqda. Hukumat esa keskin tanqid ostida.
Prezident Barak Obama epidemiyaning oldini olish harakatida bir necha safarlarini bekor qilgan. Oq uyda har kuni majlis. Ebola Amerikada tarqalmaydi, deydi Obama.
Xalq xavotir olmasin, bu xavfli kasallik yoyilmasligi uchun qo’ldan kelgan barcha chora ko’riladi, deydi u.
“Tushunaman, odamlar qo’rquvda. Lekin men bir narsaga urg’u bermoqchiman, hozircha mamlakatda bu virus bitta odamda bor xolos”, - deydi prezident.
Saylovlar oldidan xalq orasida bunday xavotir va qo’rquv paydo bo’lishi hukumatdan norozilikni kuchaytiradi, muxolifatga kuch beradi.
“Hammani e’tiborli bo’lishga, masalaga ochiq ko’z bilan qarashga chaqiraman. Biz bu masala bilan jiddiy shug’ullanayapmiz”, - deydi Obama.
Demokratlarning saylovda yutish ehtimoli juda past, deydi tahlilchi Julian Zelizer, “Skype” orqali suhbatda.
“Hozirgi vaziyat inqirozga o’xshaydi. Hukumat hammaning nishonida. Demokratik partiya uchun bu faqat zarar, har tomonlama”, - deydi u.
Nomzodlar bahslashar ekan, har biridan ebolaga qarshi nima chora ko’rgan bo’lar edingiz, deb so’rashayapti. Senat va Vakillar palatasiga da’vogar respublikachilarning hammasi hukumat ko’rayotgan choralarni yetarli deb hisoblamaydi. Jamoatchilikning ko’zi ularda.
Demokratlar esa respublikachilarni odamlar orasida vahima uyg’otayotganlikda, asossiz ma’lumot berayotganlikda ayblamoqda.
Prezident epidemiyaning oldini olish harakatlariga boshchi etib, o’z maslahatchilaridan biri Ron Klaynni tayinladi. Eboladan aziyat chekayotgan Afrika g’arbiga 4000 harbiy yuborilmoqda, ular favqulodda yordam ko’rsatadi.
Obamaning ishonchi baland. Amerika uni yengadi, tarqalishiga yo’l bermaydi, deydi prezident. Mutaxassislar esa ogohlik va tayyorgarlik eng muhim talablar, deya eslatib turibdi.
Adobe Flash Player ni yuklang
Obama/Ebola
width
px
height
px
0:02:40
268p | 6,5MB
358p | 9,0MB
480p | 13,9MB
</doc>
<doc docid='voa_3429125' lang='uzb' type='mono' source_url='https://www.amerikaovozi.com/a/obama-development/3429125.html' term='ebola'>
Obama: Insoniyat har qachongidan tinch, farovon yashayapti
Prezident Barak Obamaning aytishicha, matbuotdagi xabarlarga qaramay, insoniyat har qachongidan tinch, osuda, farovon yashamoqda.
Ommaviy axborot vositalarida terrorizm, o’lim, vayronagarchilik va azob-uqubat haqida bot-bot yangrayotgan xabarlar dunyo g’oyat xatarli, degan tasavvur paydo qiladi. Obama Vashingtondagi global sammitda so’zlab, real voqelik mutlaqo boshqa, dedi.
Prezident Obama Oq uy xomiyligida o’tgan global taraqqiyot sammitida ko’tarinki ruhda so’zladi.
“Jahon hech vaqt bugungiday bexatar, sog’lom, ta’limiy jihatdan yetuk, sabr-toqatli bo’lgan emas. Odamzot uchun imkoniyatlar ko’proq. Insonlar aloqasi mustahkamroq”, - dedi u.
Matbuotda terror hujumlari, ommaviy migratsiya, samolyotlar halokati, siyosiy tanazzul, zo’ravonlik, Ebola va Zika kabi viruslar haqida vahimali xabarlar tarqalayotgan bir paytda aslida jahonda vaziyat barqaror, deya eslatadi Obama. Uning aytishicha, yirik davlatlar yarim asrdan oshibdiki, bir-biri bilan urush qilmaydi. Yuqumli kasalliklar, malyariya, qizamiq, sil kabilardan millionlab odamlar hayoti saqlab qolindi. Hayotning har xil sohalarida o’sish kuzatildi.
“Chorak asrda bir milliard inson kambag’allikdan xalos etildi. Bir milliard-a!” - deydi u.
Ishga tushganidan beri Obama yo’qsil davlatlarga yordam loyihalari va sarmoya dasturlarini targ’ib qildi. Ta’limiy imkoniyatlar, energiya ta’minotini yaxshilashda yordam berdi.
“Buning uchun hukumatlar, donorlar, homiylar, fuqaro jamiyatlari va xususiy sektor birgalashib jonbozlik ko’rsatishi kerak ekanini Obama tushundi”, - deydi mutaxassis Strayv Masiyiva.
Prezidentning aytishicha, qilingan ishlarga qaramay, hali oldida dovonlar ko’p.
“800 million odam, bolalar va ayollar bugun kuniga 1 dollarga kun ko’radi. Har daqiqada 11 bola oldini olish mumkin bo’lgan omillardan jon beradi, kuniga yuzlab ayollar tug’uruq paytida jon beradi. Demakki, hali bajaradigan ishimiz ko’p”, - dedi prezident Obama.
Prezidentning aytishicha, global taraqqiyot Amerika tashqi siyosatining ustuvor yo’nalishlaridan bo’lib qolishi lozim. Kelasi prezident kim bo’lishidan qat’i nazar, shunday bo’lishi kerak, dedi u.
</doc>
<doc docid='voa_2573063' lang='uzb' type='mono' source_url='https://www.amerikaovozi.com/a/illicit-financial-flows/2573063.html' term='ebola'>
Noqonuniy yo'llar orqali 6 trillion dollar yo'qotildi
Kambag’al mamlakatlar har yili korrupsiya sabab va soliq to'lashdan bosh tortish hollari tufayli milliardlab dollar pul yo’qotadi. Bu mablag’ ularga xorijiy donorlar tomonidan ajratiladigan yordamdan ko’proq. Yangi hisobotga ko’ra, qashshoqlikning asosiy sabablaridan biri ham aynan shu.
“Global Financial Integrity” (GFI) nomli nodavlat tashkilotiga ko’ra, rivojlanayotgan mamlakatlar 2003-2012 yillarda 6,6 trillion dollar yo’qotgan.
Amerikalik ekspert Erik Lekompt bu mablag’ har yili deyarli 9,5 foizga oshishini aytadi.
“Noqonuniy moliyaviy oqimlar deganda soliq to’lanmay mamlakatdan olib chiqib ketilgan pul tushuniladi. To’lanmagan soliqlardan tortib korrupsiya orqali oqib chiqayotgan pullargacha. Ko’p davlatlarda korrupsiyaga qarshi kurash mexanizmlarining yo’qligi tufayli mamlakatlar noqonuniy moliyaviy oborot tufayli yiliga qariyb bir trillion dollar yo’qotadi”, - deydi mutaxassis.
“Global Financial Integrity” hisobiga ko’ra, 2012-yilning o’zida 991 milliard dollar noqonuniy yo’llar bilan mamlakatlardan olib chiqilgan.
Rivojlangan davlatlarda bunga qarshi kurash olib borilayotganiga qaramay, muammo ildizi hamon chuqurligicha qolmoqda.
“Dunyo bo’ylab siyosatchilar mamlakatlardan trillionlab dollar olib chiqilayotganidan endi boxabar bo’lmoqda. Muammoni obdon o’rganish kerak. Hukumatlar o’zi bunga qarshi kurashmasa bo’lmaydi”, - deydi Lekompt.
Ekspert nazarida egri yo’llar bilan mamlakatlardan olib chiqilayotgan mablag’ bu davlatlar uchun ajratilayotgan xalqaro yordam hajmidan 11 baravar ko’p.
Eng jiddiy zarar ko’rgan mamlakatlar ebola virusi epidemiyasini boshdan kechirayotgan Syerra-Leone, Gvineya va Liberiyadir. Ular yiliga 1,3 milliard dollar yo’qotmoqda, deydi Lekompt. Vaholanki, sog’liqni saqlash sohasi uchun ularga xorijiy donorlar 300 million dollar ajratgan.
Afsuski, Katta Yigirmalikka a’zo ayrim mamlakatlar ham ayni muammo bilan to’qnashmoqda. 2003-2013-yillarda Xitoy, Rossiya, Meksika, Hindiston va Malayziyani ko’p pul tark etdi, deydi faol.
Xo’sh, mamlakatdan olib chiqilgach, bu mablag’ kimning cho’ntagiga tushadi?
“Biz kim foyda ko’rayotganini aniq bilmaymiz, ammo ularning har xil toifadan ekani aniq”, - deydi Lekompt.
Bundaylar orasida tabiiy boyliklarni qazib olish bilan shug’ullanuvchi kompaniyalar va banklar bor, deydi suhbatdosh.
“Noqonuniy moliyaviy oqimning 80 foizi savdo jarayonida fakturani noto’g’ri yuborish tufayli yuz beradi. Shu tariqa pul, ya’ni kapital mamlakatni tark etadi. Masalan, mahsulot mamlakatdan olib chiqilayotganida undan soliq to’lanmagan bo’lishi mumkin”, - deydi Lekompt.
Unga ko’ra, muammoni hal etish qiyin emas. Buning uchun bojxona xizmati eksport qilinayotgan mahsulotlar narxini aniq bilishi kerak. Bunday mexanizmni yo’lga qo’yish uchun har bir davlat ikki million dollar sarflashi lozim, deydi GFI tashkiloti.
“Agar bunday amaliyot yo’lga qo’yilganida, har yili dunyoning eng qashshoq mamlakatlari milliardlab dollar foyda olardi”, - deydi ekspert Erik Lekompt.
Kelasi yil iyul oyida Addis-Abbeba shahrida moliyaviy shaffoflik bo’yicha xalqaro anjuman bo’lib o’tadi. Unda GFI kabi xalqaro tashkilotlar noqonuniy moliyaviy amaliyotlarga qarshi kurashni jadallashtirish yo’llarini taklif etish niyatida. Agar kurash muvaffaqiyatli bo’lsa, har bir mamlakat milliardlab dollarga teng qo’shimcha mablag’ni sog’liqni saqlash, infratuzilma va ta’lim kabi sohalarga ajratishi mumkin.
</doc>
<doc docid='voa_2479000' lang='uzb' type='mono' source_url='https://www.amerikaovozi.com/a/us-russia/2479000.html' term='ebola'>
AQSh va Rossiya munosabatlari eng quyi nuqtada
Ukraina mojarosi AQSh va Rossiya aloqalarining sovuqlashishiga olib keldi. Qo'shma Shtatlar Rossiyani Ukraina ichki ishlariga aralashayotganlikda ayblasa, Kreml nazarida qo'shni respublikadagi davlat to'ntarishini rejalashda AQShning ham qo'li bor.
Yaqinda Nyu-Yorkda BMT Bosh Assambleyasining yillik sessiyasida so'zga chiqqan AQSh rahbari va Rossiya tashqi ishlar vazirining bayonotlaridan munosabatlarda sovuqlik saqlanib turganini bilsa bo'ladi.
Prezident Barak Obamaning aytishicha, xalqaro hamjamiyat Rossiyaning Yevropadagi agressiyasiga qarshi chora ko'rishi kerak. Obama Rossiyaning Qrimni o'ziga qo'shib olganini va Ukraina sharqida bo'lginchilarni qo'llab-quvvatlayotganini nazarda tutmoqda. Moskva ayblovlarni inkor etib keladi. Obama BMTdagi nutqida dunyodagi yovuzliklarni sanab o'tar ekan, ebola virusi va "Islomiy davlat" bilan birga Rossiyani ham shu toifaga qo'shdi.
O'z navbatida Rossiya Tashqi ishlar vaziri Sergey Lavrov AQShni Ukrainada o'z manfaatlarini ko'zlayotganini aytib, u yerdagi vaziyatga doir haqiqatni buzib ko'rsatayotganlikda aybladi.
Vashingtondagi Milliy mudofaa universitetida Rossiya bo'yicha ekspert Jon Parkerning aytishicha, ikki davlat munosabatlari har qachongidan quyi nuqtaga yetgan.
"Aloqalar oxirgi kamida 30-35 yil ichida eng yomon darajada. Sovet Ittifoqi 1979-yilda Afg'onistonga qo'shin kiritganidan va 1983-yilda Janubiy Koreyaga qarashli samolyotni urib tushirganidan so'ng ham munosabatlar ana shunday sovuq edi", - deydi mutaxassis.
Obama prezidentlikka kelganida Rossiya bilan aloqalarni yaxshilashga va'da bergan va tomonlar ko'p masalalar bo'yicha hamkorlik qila boshlagan edi. Masalan, uzoq masofali yadro qurollarini cheklashga qaratilgan strategik bitim yangidan imzolandi. Eron yadro dasturi bo'yicha Moskva islomiy davlat bilan qattiq gaplashdi. Rossiya Afg'onistonda xizmat qilayotgan AQSh qo'shinlariga o'z hududi orqali o'tishga ruxsat berdi.
Aloqalar so'nggi bir necha yilda sovuqlashdi, deydi ekspertlar. Bunga bir necha sabab ko'rsatilmoqda. Birinchisi, Moskvaning Suriya Prezidenti Bashar Assadni qo'llab-quvvatlagani bo'lsa, ikkinchisi, AQSh sobiq josusi Edvard Snoudenga Rossiyada boshpana berilgani bo'ldi. Va nihoyat, Rossiyaning Ukraina sharqida isyonchilarga madad bergani AQSh va Yevropa Ittifoqi sanksiyalariga yetakladi.
Massachusets shtatidagi Maunt Xoliouk kollejida Rossiya bo'yicha ekspert Stiven Jounsning aytishicha, ikki tomonlama aloqalarning sovuqlashganiga qaramay, AQSh va Rossiya "Islomiy davlat"ga qarshi kurashda hamkorlik qilishi mumkin.
"Har ikki mamlakat jihodchilar faoliyatining boshqa mintaqalarga yoyilishini istamaydi, bu borada ularning manfaatlari mushtarak. Avvalambor, bu vaziyatdan Rossiya xavotirga tushishi kerak, chunki islomiy fundamentalizmning kuchayishi Markaziy Osiyoga salbiy ta'sir qilishi mumkin", - deydi Jouns.
Vashingtondagi Uilson tahlil markazi mutaxassisi Mettyu Rojanski esa bu yo'nalishda yaqindan hamkorlik bo'lishiga ishonmaydi.
"Putin tashqi siyosatda hech kimga ergashmaydi, ayniqsa Amerikaga", - deydi tahlilchi.
Milliy mudofaa universitetidan Jon Parkerning aytishicha, kelasi bir necha yilda AQSh-Rossiya munosabatlarida katta o'zgarishlarni kutmaslik kerak.
"AQShda prezident kim bo'lishidan qat'i nazar uning Rossiya bilan muammolari tugamaydi. Rossiyaning ham AQSh bilan muammolari yo'qolib qolmaydi. Sovuq urushga o'xshagan bu holat hali ancha davom etadi va keyingi AQSh prezidentining birinchi muddati davomida bu bilan yuzlashamiz. Putinning ham Kremlni hali beri tark etishiga ko'zim yetmaydi, u esa o'z siyosiy qarashlaridan qaytmaydi, demak, Rossiya tomonidan ham o'zgarishlarni kutmaslik kerak", - deydi Parker.
</doc>
<doc docid='voa_2483423' lang='uzb' type='mono' source_url='https://www.amerikaovozi.com/a/us-ebola/2483423.html' term='ebola'>
Ekspertlar: Ebola balosiga qarshi chora izlanmoqda, vahimaga hojat yo'q
Amerikada olimlar Ebola kasalligiga qarshi qanday kurashish xususida bosh qotirmoqda. Texas shtatida bir kishi bu xastalikdan nobud bo’ldi, unga qaragan hamshira va yana bir tibbiy xodim Ebola bilan olishmoqda.
Ebola epidemiyasining oldini olish hozir Oq uy uchun dolzarb masala bo’lib turibdi. Kasalxonalar bu kasallikka qarshi kurashga qanchalik tayyor deya so’ramoqda prezident Barak Obama mutasaddilardan.
Texas shtatida bu xavfli virusni yuqtirgani aniqlangan ikki tibbiy xodim ham Dallas shahrida yashaydi. Ular bilan aloqada bo’lgan odamlar tekshiruv ostida.
Yuqumli kasalliklarga qarshi kurash markazi rahbari Tomas Fridan jamoatchilikni tinchlanishga chaqirmoqda.
“Ebolani to’xtatish juda qiyin. Uning oldini olishga harakat qilayapmiz. Lekin bitta odam yuqtirsa ham bu katta fojia. Biroq vahima yechim emas”, - deydi u.
Kasalxona xodimlari virusni qanday yuqtirgani aniq emas. Bemorga qaraganida muayyan tartibga rioya qilganmi yoki yo’q, bu mavhum. Qoidalar va umuman muolaja jarayoni Ebolaga qarshi qanchalik o’zgartirilishi kerak? Mana shu masala qizg’in muhokamada. Yaqin kelajakda yangi bemorlar aniqlanishi ehtimoldan xoli emas, deydi Tom Fridan.
“Shifokorlar, hamshiralar hayoti xavf ostida, chunki ular kasallik bilan yuzma-yuz... Virus insoniyat dushmani va bunisi, ya’ni Ebola, juda xavfli turi. Uni yengish yo’llarini esa endi bilamiz va o’rganamiz. Harakatni kuchaytiramiz”, - deydi Fridan.
AQShga Afrika g’arbidan uchib kelayotgan odamlar hozir aeroportlarda maxsus tekshiruvdan o’tmoqda.
Lekin Kongress a’zolari nazarida buning o’zi yetmaydi. Respublikachi qonunchi Maykl Makkol dunyoning bu davlatlari uchun AQShga viza berishni to’xtatish kerak deydi.
“Amerika xalqi, tabiiyki, qo’rquvda. Ebola balosi hammani vahimaga solmoqda. Epidemiya tarqalgan mamlakatlardan biz tomon har bir reys tahdid manbai”, - deydi qonunchi.
Ebola virusi aniqlanmagan davlatlarda ham rahbarlar zarur choralar ko’rish taraddudida, masalan, Isroilda.
“Bu global epidemiya. Biz boshqa mamlakatlar bilan hamkorlikda uning oldini olishga bel bog’laganmiz”, - deydi Isroil Bosh vaziri Benyamin Netanyaxu.
Jahon sog’liqni saqlash tashkilotidan doktor Yan Smit esa virusdan ko’ra vahima ko’proq insoniyat dushmani deydi.
“Qo’rqinch virusga qaraganda tezroq tarqaladi va ta’siri chuqurroq”, - deydi u.
Eng muhimi, salomatlik. Rossiyada olimlar Ebolaga qarshi vaksina ishlab chiqilgani va sinovga tayyor ekanini bildirmoqda.
Shu kungacha virus 4000 dan oshiq odamni hayotdan olib ketdi, asosan Afrika mamlakatlarida.
BMT davosi yo'q bu yuqumli kasallikka qarshi kurash uchun kamida 1 milliard dollar kerak deb turibdi. Hozirgacha shuning chorak qismi yig'ilgan xolos.
Ebolaning bosh alomatlari - issiq chiqishi, boshog'riq, butun vujudning zirqirashi, yo'talish, qorin og'rib qusish va ich ketishi.
</doc>
<doc docid='voa_2506401' lang='uzb' type='mono' source_url='https://www.amerikaovozi.com/a/us-midterm-elections-women-voters/2506401.html' term='ebola'>
Ayol saylovchilar kimga ovoz beradi?
Amerikada o’tkazilgan ijtimoiy so’rov natijalariga ko’ra, fuqaroning hukumatdan ko’ngli qolgan va tashqi xavflardan vahimada. Ayollar orasida norozilik ayniqsa seziladi. Saylovlar arafasida demokrat va respublikachilar hal qiluvchi bu toifa - ayol saylovchilarni o’ziga og’dirish ilinjida.
Nikolas va Ibrohim Virjiniya shimolidagi bolalar bog’chasida qiy-chuv ko’tarib o’ynayapti.
Lekin ularning onalari, mamlakatdagi aksariyat ayollar kabi, iqtisodiy ahvol va xavfsizlik bilan bog’liq vaziyatni o’ylab kuyunadi.
Va har ikki partiya biladiki, seshanba kungi saylovlarda AQSh Senatida ko’pchilik va gubernatorlik lavozimlariga kim kelishini xotin-qizlar hal qilishi mumkin.
Alabamalik Nensi Kapiello saylovga chiqmoqchi emas:
“Yaxshisi oilam, yaqinlarim bilan o’tkazaman o’sha vaqtni. Bizlarni himoya qilish, hayotimizni yaxshilash uchun tepada biror kimsa jonini qiynayotgani yo’q nazarimda”.
Virjiniyalik Xava Kolibali ovoz bermoqchi va saylovni diqqat bilan kuzatmoqchi.
“Muammolar bor albatta va xavotirlanaman. Lekin hukumat ham jim qarab turgani yo’q. Rost, rasmiylar qo’ldan kelganini qilayapti”, - deydi ona.
Bog’chadagi bu gaplar ijtimoiy so’rovlarda ayollarning umumiy kayfiyati bilan hamohang. Marji Omero Virjiniyadagi ijtimoiy tadqiqot firmasida ishlaydi.
“Odamlar iqtisodiy vaziyat biroz yaxshilanganidan sal yengil tortgan. Har holda vaziyat og’irlashgani yo’q. Lekin iqtisodiy bosho’g’riqning o’rnini endi hukumatdagi tarqoqlik va xalqaro tahdidlar egalladi. Islomiy davlat, Ebola, xalqaro maydondagi to’polonlar, maktabdagi otishmalar, jinoyatchilik va hokazo”, - deydi mutaxassis.
Virjiniyadagi ijtimoiy fikr markazidan Nil Nyuxauz bu gapga qo’shiladi va demokratlar uchun yomon xabar bu, deydi.
“To’qqiz yildan oshibdiki, Amerika ahli mamlakat yanglish yo’ldan ketayapti degan fikrda. Bunaqangi uzoqqa cho’zilgan pessimizm kayfiyatini 30 yilda birinchi bor kuzatishimiz”, - deydi u.
Nyuxauz Amerika siyosatidagi yirik tafovutga e’tibor qaratadi.
“Erkaklar orasida respublikachilar ko’roq, ayollar esa demokratlar safida aksariyat. Erkaklar iqtisodiy muammolarni o’ylab ovoz bersa, ayollar shaxsiy xavfsizlikni o’ylab ovoz beradi”, - deydi tadqiqotchi.
Ayollar orasida ham muhim ajralish bor, deydi Brukings tahlil institutidan Izabel Soxil.
“Oilali ayollar respublikachilarga ko’proq ovoz beradi, turmush qurmagan xotin-qizlar esa demokratlarga ko’proq yon bosadi”, - deydi olima.
</doc>
<doc docid='voa_2497279' lang='uzb' type='mono' source_url='https://www.amerikaovozi.com/a/us-ebola-response-swat-teams/2497279.html' term='ebola'>
AQSh ebolaga kurash doirasida tezkor guruhlar tuzdi
AQShda ebola virusi tarqalishining oldini olish uchun tezkor guruhlar tuzildi. Ularga kasallik bo’yicha eng zo’r mutaxassislar kirdi. Ayni vaqtda virusni yuqtirgan bemorlarni qabul qilishga rozi kasalxonalarga ham yordam beradigan maxsus guruhlar tuzilgan va shay ahvolga keltirilgan.
Har bir tezkor guruhga 20 mutaxassis kirgan. Ular AQShda ebolaga chalingan bemor aniqlangach, u yerga tez yetib borib, ishga kirishadi.
“Tezkor guruhlar ebola yuqqani gumon qilinayotgan bemorlar joylashgan kasalxonaga yordam berish uchun tuzilgan. Guruhlar tarkibida yuqumli kasalliklarni nazorat qiluvchi mutaxassislar, shifokorlar, ebola epidemiyasini taftish qiluvchi ekspertlar, laboratoriya xodimi va ko’plab boshqa mutaxassislar bor,” - dedi masala uchun mas'ul rasmiylardan biri, doktor Jordan Tappero.
AQShda ebola virusiga chalingan ilk bemor aniqlangach, kasalxonalar unga tayyor emasligi ayon bo’ldi. Shunda Prezident Barak Obama tezkor guruhlarni tuzishni buyurdi.
Liberiyadan Dallasga yetib borgan bemor kasalxonada davolanganiga qaramay olamdan o’tdi. Natijada ebola AQShda tarqalishi mumkinligi atrofida xavotirlar kuchaydi. Ko’plab amerikaliklar Sog’liqni saqlash vazirligi rasmiylarini virusga tayyorgarlik ko’rmaganlikda tanqid qildi.
Tezkor guruhlar ebola gumon qilingan holatda muayyan qoidalarga qarab ish tutadi, deydi Obama.
“Biz bu qoidalarga rioya qilsak, ya’ni qadamma-qadam ularga rioya qilinsa, ma’lumot tarqatilsa, mamlakatimizda ebola epidemiyasining boshlanish ehtimoli deyarli bo’lmaydi”.
Prezident xavfli virusning AQShda tarqalishi atrofidagi xavotirlarning asossiz ekanini namoyish qilish uchun hatto virusga chalinib tuzalgan amerikalik hamshira bilan Oq uyda uchrashdi.
Tezkor guruhlar Nyu-York, Chikago va poytaxt Vashingtonda joylashgan. Zarurat tug’ilishi bilan ular ishga tushishga tayyor. Boshqa guruhlar ham shay holatga keltirilgan.
Ebolaga qarshi kurash/Hamshiralar talabi - Ebola/Nurses
0:03:14
268p | 7,8MB
358p | 10,6MB
480p | 16,5MB
</doc>
<doc docid='voa_2491634' lang='uzb' type='mono' source_url='https://www.amerikaovozi.com/a/us-ebola-five-airports/2491634.html' term='ebola'>
AQSh ebolaga qarshi choralarni kuchaytirdi
AQSh Ichki xavfsizlik vazirligi qaroriga ko’ra, ebola tarqalgan Liberiya, Gvineya va Syerra-Leonedan uchib kelayotgan yo’lovchilar kasallikka qarshi choralar ko’rilgan beshta aeroportdan birigagina qo’nishi mumkin.
Nyu-Yorkdagi Jon Kennedi nomli aeroportda 11-oktabrdan boshlab G’arbiy Afrikaning uch davlatidan yetib kelayotgan yo’lovchilar tekshiruvdan o’tkazila boshladi. Endi esa o’xshash choralar Nyu-Jersi shtatidagi Nyuark, Vashingtondagi Dalles, Atlanta shahridagi Xartsfild va Chikagodagi O’Xara aeroportlarida ham joriy etildi.
Ichki xavfsizlik vaziri Je Jonsonning bildirichisha, rasmiylar Amerika xalqini himoya qilish uchun qo’shimcha cheklovlar yoki tekshiruvlarga ehtiyoj bor yoki yo’qligi masalasini muntazam ravishda o’rganib turibdi.
Tekshiruvga AQShga kiritishdan oldin yo’lovchining issig’ini o’lchash kabi choralar kiradi.
G’arbiy Afrikadan AQShga uchib keladigan odamlarning 94 foizi yuqorida aytilgan beshta aeroport orqali AQSh hududiga kirishi aniqlangan.
Avgust boshidan buyon Qo’shma Shtatlarda sakkiz kishining ebola virusiga chalingani qayd etilgan. 8-oktabr kuni Texas kasalxonasida vafot etgan liberiyalik erkak AQSh hududida ebola deya tashhis qo’yilgan birinchi odam bo’ldi. Unga qaragan ikki kasalxona xodimi ham virusni yuqtirgan.
Ommaviy so’rovlarga ko’ra, amerikaliklar ebolani mamlakat yuz tutayotgan 10 ta eng xavfli tahdidlardan biri deb hisoblaydi. Boshqa muhim masalalar sirasiga iqtisod, ishsizlik va immigratsiya kirgan.
</doc>
<doc docid='voa_3654202' lang='uzb' type='mono' source_url='https://www.amerikaovozi.com/a/ebola-vaccine/3654202.html' term='ebola'>
Gvineyada Ebola virusiga qarshi vaksina sinovdan muvaffaqiyatli o’tdi
Yaqinda Gvineyada Ebola virusiga qarshi yangi vaksina sinovdan muvaffaqiyatli o’tdi. Jahon sog’liqni saqlash tashkiloti o’tkazgan tadqiqotda ikki guruhga bo’lingan 11 mingdan ziyod odam qatnashdi.
"Virus tarqalishi bilan emlangan guruhda hech bir odam kasalga uchramadi, ikkinchi guruhda esa virus 23 kishiga yuqdi. Vaksinani muvaffaqiyatli deb atashga asos bor”, - deydi tashkilot xodimi Meri-Paule Kyeni.
2014-yilda Ebola Gvineya, Syerra-Leone va Liberiyada quturganida rasmiylar epidemiya tarqalishining oldini olish uchun karantin e’lon qilishdan boshqa chora topmagan edi.
Ayni damda bir necha vaksina sinovdan o’tkazilmoqda. Biroq Kyenining guruhi yakuniy natijaga birinchi bo’lib erishdi.
Vaksinalar ishlanib, sinash bosqichiga kelganda epidemiya sustlasha boshladi, yangi kasallar kamayib sinov qiyinlashdi. Biroq Kyeni virusni oldinroq yuqtirgan odamlarni jalb qildi.
"Bundan tashqari, kasallar bilan aloqa qilgan odamlar, ularning tanishlari ham sinovda qatnashdi”, - deydi mutaxassis.
Ana shu halqali vaksinatsiya orqali chechak kasaliga o’z vaqtida barham berilgan. Yangicha emlash usuli yordamida Gvineyada yil boshida Ebolaning tarqalishiga chek qo’yildi.
Vaksinani ishlab chiqargan “Merck” kompaniyasi litsenziya olishga umid qilmoqda.
"Dorining ro’yxatga olinishini sabrsizlik bilan kutyapmiz", - deydi Jahon sog’liqni saqlash tashkiloti xodimi.
“GAVI” nodavlat tashkiloti vaksinaning 300 ming dozasini sotib olmoqchi. Biroq Meri-Paule Kyenining ogohlantirishicha, yangi dori Ebolaning boshqacha turi profilaktikasiga ojizlik qilishi mumkin. Yangi epidemiyaga tayyor turishimiz kerak, deydi u.
</doc>
<doc docid='voa_3200683' lang='uzb' type='mono' source_url='https://www.amerikaovozi.com/a/missing-migrants-project/3200683.html' term='ebola'>
Nom-nishonsiz yo'qolgan migrantlar - ularni kim qidiradi?
O'tgan yili milliondan oshiq migrant va qochqinlar Yevropada boshpana olib, yangi hayot boshladi. Joriy yilda ham oqim kamayishi kutilmayapti. Turkiyadan Gretsiyaga, Shimoliy Afrikadan Italiyaga suzib o'tayotganda suvga g'arq bo'lganlar qatorida bedarak ketganlar ham minglarni tashkil etadi.
Xalqaro migratsiya tashkiloti direktori Vilyam Leysi Sving so'zlariga ko'ra, ko'plab migrantlarning taqdiri jumboq.
"Qancha odam o'lgani yoki yo'qolganini hech kim bilmaydi", - deydi u. "Ro'yxatga olinganlar bor, ular haqida ma'lumot topsa bo'ladi. Masalan, o'tgan yili migratsion yo'nalishlarda 5300 dan ortiq kishi halok bo'lganini bilamiz. Ammo cho'lu-biyobonlarda o'lganlar bu raqamga kirmaydi".
2013-yilning oktabrida "Daraksiz yo'qolgan migrantlar" loyihasi boshlangan. Uni Xalqaro migratsiya tashkiloti va shu masala bilan shug'ullanuvchi xalqaro komissiya birgalikda yuritadi. O'sha yili Italiyaning Lampedusa oroli yaqinida kemalar cho'kib, afrikalik yuzlab qochqinar o'lgan edi.
Aksar hollarda ularning jasadlari topilmaydi, suvdan chiqarib olinganlarning shaxsi aniqlanmaydi.
"Uy-joyini tashlab ketgan bu odamlarni boshqa hech kim ko'rmagan, eshitmagan. Ayniqsa oilalariga, yaqinlariga ruhan juda qiyin, chunki nima bo'lganini bilishmaydi. Jasadlar aniqlanmaganidan keyin ularga biror xabar ham yetkazilmaydi", - deydi migratsiya tashkiloti rahbari.
Oilalar huquqiy jihatdan ham qiyin bir ahvolda.
"Erim yoki xotinim tirikmi yoki yo'q? Bevalik, mulkni bo'lib olish masalasi - bular yechilmay qolib ketadi. Chunki jasadni topishning imkoni yo'q", - deya tushuntiradi Leysi Sving.
Millionlab odamlarni yo'lga chiqishga majburlayotgan omillar ko'p.
"Asosiy sababi - uzluksiz, yechimsiz mojarolar. Afrika qit'asida Ebola virusi, Nigeriyada Boko Haram jangarilari, Liviya, Yaman, Janubiy Sudan, Afg'oniston va Iroqda urushlar. Va eng katta omillardan biri - Suriyadagi fuqarolik urushi".
Bu mintaqalardan millionlab fuqaro Yevropaga oqib kelgani Ikkinchi jahon urushidan buyon eng yirik inqiroz deya ta'riflanganini ko'p eshitganmiz. Biroq Xalqaro migratsiya tashkiloti masalaga boshqacha nazar bilan qaraydi.
"Migratsion inqiroz emas. Gap bu yerda davlatlar muammoni birgalikda uddalay olmaganida, qarorlarini muvofiqlashtira olmaganida. Qochqinlar katta sonda borgan hududlarda mas'uliyat va vazifalar teng taqsimlanishi lozim edi", - deydi suhbatdosh.
Xalqaro tashkilotlarga ko'ra, bedarak yo'qolgan qochqinlarni topish u yoqda tursin, xalqaro hamjamiyat migratsiyaga oid muammolarni qanday yechish borasida biror strategiya ishlab chiqqani yo'q. Hukumatlar bir to'xtamga kelmaguncha talafotlar oshaveradi.
Masalan, samolyot qulaganda, deydi Sving, barcha yo'lovchilar va ekipaj a'zolari topilmaguncha qidiruv ishlari davom etadi. Migrant va qochqinlar bilan to'la kema suvga cho'ksa, yondashuv boshqacha. Ko'pincha ularning o'zi bilan hujjati yo'q. Sug'urta kompaniyalari ham qiziqish bildirmaydi.
"Daraksiz yo'qolgan migrantlar" loyihasi 160 davlatda jami 10 ming odamning yordamiga tayanadi. Maqsad - nom-nishonsiz yo'qolganlar haqida ma'lumot to'plash, kimligini aniqlash.
Ishning katta qismini hozir ijtimoiy tarmoqlar orqali olib borayapmiz, deydi Leysi Sving. Biz e'lon qilgan raqamlarga qarab, oilalar uchun katta bir fojia ekanini anglagan holda ko'ngillilar bu loyihaga qo'shilyapti, deydi u.
</doc>
<doc docid='voa_3133804' lang='uzb' type='mono' source_url='https://www.amerikaovozi.com/a/russia-national-security-strategy/3133804.html' term='ebola'>
Rossiyaning yangi milliy xavfsizlik strategiyasi nimani anglatadi?
2015-yilning so'nggi kunida Rossiya yangi milliy xavfsizlik strategiyasini e'lon qildi. Unda NATOning Rossiya chegaralariga yaqinlashishi ilk bor tahdid deb belgilandi. Kuzatuvchilarga ko'ra, yangi strategiya Rossiyaning G'arb bilan sovuqlashgan aloqalarini ifoda etadi.
40 sahifali hujjatning keskin ohangli ekani aytiladi. Unda davlat manfaatlarining shaxsiy manfaatlardan ustunligi qayd etiladi, konstitutsion tartib, mustaqillik, davlat va hudud daxlsizligining buzilmasligi kafolatlanadi.
Rossiya xavfsizlik strategiyasida AQSh bilan aloqalarga ikki xil munosabat bildiriladi. Bir tomondan, Rossiyaning mustaqil tashqi va ichki siyosati xalqaro maydonda o'z hukmronligini saqlab qolishga urinayotgan AQSh va uning ittifoqchilari qarshiligiga uchradi, deyiladi. Strategiya AQShning Yevropada raketaga qarshi mudofaa tizimini o'rnatish rejasidan qaytmagani, Ukrainada davlat to'ntarishini qo'llab-quvvatlagani, Rossiyaga qo'shni mamlakatlarda harbiy va biologik laboratoriyalarni kengaytirayotgani da'vo qilinadi va tanqidga olinadi.
Boshqa tomondan esa, hujjatda Rossiyaning AQSh bilan teng va to'liq sheriklik o'rnatishga, terrorizmga qarshi kurashda va mintaqaviy mojarolarni hal etishda hamkorlikni oshirishga, ommaviy qirg'in qurollari tarqalmasligini ta'minlash uchun qurollar nazoratini kuchaytirishga va bu borada ishonch rishtalarini mustahkamlashga shay ekani aytiladi.
Rossiya xavfsizlik strategiyasida NATOning kengayishi, xalqaro qonunlarga zid holda blokka global vazifalarning yuklanishi, alyansga a'zo davlatlarning harbiy jihatdan faollashishi, NATO harbiy infratuzilmasining Rossiya chegarasiga yaqinlashayotgani keskin tanqid qilinadi va milliy xavfsizlikka tahdid sifatida ko'riladi.
AQShning Roud-Aylend shtatidagi Harbiy-dengiz kollejida milliy xavfsizlik masalalari bo'yicha professor Tomas Fedisinning aytishicha, NATOning tezkor kuchlarni kuchaytirish qarori Rossiyaning Qrim va Ukrainada revanshist siyosatiga bog'liq ekani hujjatda aytilmagan.
Fedisin NATO bosh qarorgohida ikki muddat AQShning Rossiya bo'yicha harbiy-dengiz maslahatchisi bo'lib ishlagan. Unga ko'ra, NATOning Polsha va Boltiq bo'yi davlatlaridagi qo'shinlari almashib turadi, doimiy emas hamda Rossiya chegarasida joylashgan rus qo'shinlariga qaraganda son jihatdan ancha oz.
Moskvadagi Strategik tahlil instituti prezidenti Aleksandr Konovalovning "Amerika Ovozi"ga aytishicha, yangi strategiyadan Rossiyaning xalqaro sahnada yakkalanganini bilsa bo'ladi.
"Oldingi hujjatda tashqi siyosat va xavfsizlik siyosatida MDH Kollektiv xavfsizlik shartnomasi tashkiloti va Shanxay hamkorlik tashkilotida hamkorlikni kuchaytirish haqida so'z borgan edi. Yangisida esa sharq tomon burilish haqida lom-mim deyilmagan", - deydi Konovalov.
Moskvalik yana bir tahlilchi Alexander Golts nazarida, yangi milliy xavfsizlik strategiyasi oldingilariga qaraganda ko'proq agressiv mudofaaga qaratilgan.
"Bu hujjatning mafkuraviy ma'nosi shundan iboratki, Rossiya g'animlar tomonidan halqaga olingan, uning mustaqil va avtonom tashqi siyosatini ko'ra olmayotgan G'arb mamlakatlari siyosatiga qarshilik ko'rsatmoqda. Agar Rossiya diplomatik va siyosiy yo'llar bilan o'z maqsadlariga erisha olmasa, u holda harbiy qudratini ishga solishi mumkin ekani ham shu strategiyada bitilgan", - deydi Golts.
Tahlilchi Rossiyaning milliy xavfsizlik bilan shug'ullanuvchi idoralari Prezident Putin tasdiqlagan joriy hujjatdan amaliy qo'llanma sifatida foydalanmaydi degan umidda.
"Rossiyada bu kabi hujjatlarning toza byurokratik xarakterga ega ekanini yodda tutish kerak. Agar strategiya sinchkovlik bilan o'rganilsa, byurokratik idoralarning qarama-qarshi qarashlarini ko'rish mumkin. Strategiya Rossiya rahbarlarining o'yu-fikrlarini aks ettirmasligini tushunish lozim. Ular dunyoga qarashlari shunday ekanini yetkazmoqchi", - deydi Golts.
Aytish joiz, AQSh rasmiylari Rossiyani ko'pdan beri dushman va tahdid deb biladi. Prezident Barak Obama BMT Bosh Assambleyasining 2014-yilgi sessiyasida ebola virusi va "Islomiy davlat" terrorchi guruhi qatorida Rossiyani uch tahdiddan biri sifatida tilga olgan.
AQShning birinchi raqamli harbiysi, general Jozef Danford esa shu yil yozida Senatdagi tinglovda Rossiyani Amerika milliy xavfsizligiga eng katta tahdid deb atagan.
</doc>
<doc docid='voa_1969106' lang='uzb' type='mono' source_url='https://www.amerikaovozi.com/a/ebola-wrapup/1969106.html' term='ebola'>
Ebola virusidan bir amerikalik vafot etdi
G’arbiy Afrika mamlakatlari bo’ylab o’limga yetaklovchi Ebola virusi tarqalishda davom etmoqda. Jahon Sog’liqni saqlash tashkiloti ma’lumotiga ko’ra, bu ushbu kasallik bilan bog’liq shu paytgacha kuzatilgan eng katta endemiyadir. Xalqaro hamjamiyat yetakchilari vaziyatni yaqindan kuzatib bormoqda.
Syerra-Leone Ebola tez tarqalayotgan davlatlardan. Chegara bilmas shifokorlar ishlashi uchun ham vaziyat xatarli.
“Ayni lahzalarda aysberg ustida o’tirgandekmiz. Tashqariga chiqib boshqa bemorlarni qidirishga imkonimiz yo’q”, - deydi klinika boshqaruvchisi Anya Volz.
Jahon Sog’liqni saqlash tashkilotiga ko’ra, Syerra-Leone, Gvineya, Liberiya va Nigeriyada kasallik 670 dan ziyod odam hayotiga zomin bo’lgan.
Ular orasida Syerra-Leonening Ebolaga qarshi kurashgan bosh shifokori Umar Xon hamda AQSh fuqarosi Patrik Soyer bor.
“Unga singlisidan yuqgan. Bir necha hafta oldin singlisi Eboladan vafot etgan ekan. Unda Ebola borligini bilishmagan”, - deydi Soyerning rafiqasi.
AQSh Davlat departamenti Patrikning o’limini tasdiqladi.
“Liberiyada virus yuqtirgan AQSh fuqarosi Nigeriyada vafot etganini tasdiqlaymiz. U virus bilan kasallangan holda Nigeriyaga safar qilgan”, - dedi Davlat departamenti so’zlovchisi Mari Xarf.
Hukumat safarlarni taqiqlash haqida qaror qabul qilmagan. Oq uyga ko’ra, havo orqali sayohat qilish xavfsiz.
Kasalliklarni nazorat qiluvchi AQSh markazi vahima qilishga hojat yo’qligini ma’lum qilgan.
“Markazga ko’ra, mazkur Ebola endemiyasi AQSh uchun jiddiy xavf solayotgani yo’q”, - deydi Mari Xarf.
Prezident Obama ham vaziyatni muntazam kuzatib borayotgani aytiladi. Oq uy so’zlovchisiga ko’ra, keyingi haftaga belgilangan AQSh va Afrika yetakchilari anjumani o’z vaqtida o’tadi.
Endemiyaning oldini olish bu safar har qachongidan ham qiyinroq bo’ladi, deydi Texas universiteti tadqiqotchisi Tomas Geysbert.
“G’arbiy Afrikadagi bu endemiyani to’xtatishning qiyinligi shundaki, juda katta hududda bir paytning o’zida virus yuqtirish holatlari kuzatilmoqda. Bunga tayyor emasmiz”, - deydi mutaxassis.
Dunyoning boshqa mamlakatlarida ham virusga qarshi ehtiyot choralari ko’rilmoqda.
AQSh Tinchlik korpusi hamda “Samaritan hamyoni” kabi yordam tashkilotlari virus tarqalgan hududlarga ko’ngillilarini jo’natgan. Ammo ular ham xavf ko’lami pasayguncha o’z vakillarini mintaqadan vaqtincha chaqirib olishga qaror qilgan.
</doc>
<doc docid='voa_2468302' lang='uzb' type='mono' source_url='https://www.amerikaovozi.com/a/us-obama-india-modi/2468302.html' term='ebola'>
AQSh-Hindiston hamkorligi kengayadi
AQSh prezidenti Barak Obama va Hindiston Bosh vaziri Narendra Modi ikki davlat o’rtasidagi savdo, xavfsizlik, ilm-fan va texnologiya sohalaridagi hamkorlikni chuqurlashtirish va kengaytirishga kelishib oldi.
30-sentabr kuni Vashingtonda bo’lib o’tgan muzokaralardan so’ng prezident Obama Bosh vazir Modi bilan avvalambor ta’lim va malaka oshirish bobida aloqalarni kuchaytirish lozimligida hamfikr ekanini aytdi. Bu bilan hamon qashshoqlik girdobida yashayotgan ko’pgina hindistonliklar hayotini yaxshilash mumkin, deb hisoblaydi ikki rahbar.
Bosh vazir Modi Hindistonda bundan buyon ham jadal iqtisodiy o’sish va o’zgarishlar davom etajagini aytar ekan, kelasi yillarda AQSh bilan hamkorlik ham kengayishiga ishonch bildirdi. U, shuningdek, Obama bilan Hindiston kompaniyalarining AQSh bozorlariga chiqishi masalasini muhokama qilganini aytdi.
Ikki rahbar, shuningdek, xavfsizlik masalasini, shu jumladan “Islomiy davlat” jangari guruhiga qarshi kurashni muhokama qilgan va aksil-terror harakatlarida hamda razvedka xizmatlari orasidagi hamkorlikni chuqurlashtirishga kelishib olgan.
Obama va Modi ebola epidemiyasiga qarshi kurash, Afg’oniston hamda fazoni o’rganish masalalarida ham sherik.
Uchrashuvdan oldin “Vashington Post” gazetasida ikki rahbar AQSh-Hindiston aloqalarida yangi bosqich boshlash vaqti kelganini yozgan edi.
Ular, shuningdek, tinchlik maqsadlarida qo’llaniladigan yadroviy energiya sohasida hamkorlikka to’siq bo’layotgan muammolarni bartaraf etish niyatida.
Modiga ko’ra, u o’tgan yili Balida Jahon savdo tashkilotining vazirlar uchrashuvida muhokama qilingan masalalar atrofida to’xtalgan, xususan, Hindistonning savso-sotiqni rivojlantirishga tayyorligini bildirgan, ammo oziq-ovqat xavfsizligi xavotirlariga javob izlayotganini ta'kidlagan.
Vashington Hindiston o'z iqtisodini xorijiy sarmoyalar uchun ochib bermayotganidan tashvish bildirgan edi.
“Hindiston AQSh sarmoyalaridan hamda texnikaviy hamkorlikdan foyda ko’rmoqda. Ayni vaqtda kuchli, farovon Hindiston AQSh manfaatlariga javob beradi”, deb yozdi ikki rahbar “Vashington Post” gazetasida.
Ular, shuningdek, ayollar huquqlarini himoya qilish, Afrika va Afg’onistonda oziq-ovqat xavfsizligini oshirishda bir yoqadan bosh chiqarib harakat qiladi.
Bundan 10 yil avval AQSh rasmiylari Modiga kirish vizasini bermagan, bunga sabab etib esa uning Gujarat shtatida 1000 musulmon o’limiga turtki bo’lgan mazhablararo zo’ravonliklardagi ishtirokini ko’rsatgan edi. Demak, davr o’zgardi.
</doc>
<doc docid='voa_2581985' lang='uzb' type='mono' source_url='https://www.amerikaovozi.com/a/health-ebola/2581985.html' term='ebola'>
G'arbiy Afrika 2014-yilni Ebola epidemiyasi bilan xotirlaydi
2014-yil G'arbiy Afrika uchun dahshatli Ebola virusi bilan yodda qoladigan bo'ldi. Epidemiyaga qarshi kurash hanuz davom etmoqda. 20 mingdan ortiq odam Ebola virusini yuqtirgan, ularning 7800 dan ortig'i halok bo'ldi.
Ebola balosi 2013-yilning oxirida Gvineyaning chekka bir hududidan boshlandi. Virus tez orada Liberiya va Syerra-Leonega yoyildi. So'ng Nigeriya va Maliga tarqalib, hatto ayrim doktor va hamshiralarning ham umriga zomin bo'ldi. Virus bilan xastalanganlarning uchdan biri, odatda, halok bo'ladi. Qurbonlar ortida esa minglab yetimlar qolgan.
Bu qadar katta Ebola epidemiyasi shu paytgacha kuzatilmagan edi. AQShdagi Kasalliklarni nazorat qilish va to'xtatish markazi mutaxassisi doktor Tom Kenyonning aytishicha, Afrikaning boshqa qismlarida sanitariya choralari muvaffaqiyatli qo'llangani uchun epidemiyaning yanada kengayishiga yo'l qo'yilmadi.
"Mahalliy aholi Ebola nima ekanini va unga qarshi qanday kurashishni biladi. Kasal odamlarga tegishmaydi. O'lganlarni badaniga qo'l tekkizmasdan, xavfsizlik choralari asosida ko'mishyapti. Qo'llarini maxsus sodalar bilan yuvishadi. Bu choralar epidemiyani to'xtatadi", - deydi u.
Ammo G'arbiy Afrikada hatto shifokorlar ham omon qolmadi.
Kasalliklarni nazorat qilish va to'xtatish markazi xodimi Leysha Nolenga ko'ra, mahalliy aholi orasidagi noto'g'ri tushunchalar dardga qarshi kurashning samarasiga salbiy ta'sir ko'rsatmoqda.
"Kasallikni Xudo yuborgan tavqi la'nat deb ishonadiganlar ko'p. Jodugar kelib odamlarga balo ulashdi, deb o'ylashadi", - deydi u.
G'arbiy Afrikada chegaralar ochiq bo'lgani bois odamlar erkin safar qilib o'rgangan. Bu esa virusning tez tarqalishiga sabab bo'ldi, deydi Nolen.
"Aholining harakati katta muammoga aylandi. Odamlar sayohat qilishda, boshqa joydagi aholini xavf ostiga qo'yishda davom etyapti", - deydi shifokor.
Iyun oyida Chegara bilmas shifokorlar tashkiloti Ebola epidemiyasining nazoratdan chiqib ketayotgani haqida ogohlantirgan edi. Avgustda Jahon sog'liqni saqlash tashkiloti dunyo bo'ylab favqulodda holat e'lon qildi. Shundan so'ng mintaqaga xalqaro yordam hajmi orta boshladi. AQSh Liberiyada kasalxonalar qurish uchun 3000 askarini jo'natdi. Boshqa davlat va tashkilotlar ham ko'mak ko'rsata boshladi.
Dekabr oyi o'rtalariga kelib Jahon sog'liqni saqlash tashkiloti rahbari Margaret Chan epidemiyaga qarshi kurashda ijobiy natijalar ko'zga tashlanayotgani haqida xabar berdi.
"Kuzatuvni davom ettirishimiz kerak. Xotirjamlik dushmanimiz va muammoni butunlay yo'q qilish uchun hali ko'p ish qilishimiz kerak", - deydi u.
Ebola virusiga hali da'vo topilmagan. Ammo kasallikni erta aniqlash va o'z vaqtida tibbiy yordam ko'rsatish bemor hayotini saqlab qolishda asosiy omillar bo'lishi ma'lum.
</doc>
<doc docid='voa_2486971' lang='uzb' type='mono' source_url='https://www.amerikaovozi.com/a/nyc-muslims/2486971.html' term='ebola'>
Nyu-York musulmonlari "Islomiy davlat"ga qarshi kurash boshladi
Nyu-York shahrida musulmonlar jamiyati yetakchilari yig'ilib, "Islomiy davlat" va "Boko haram" kabi o'zini islom namoyandalari sifatida ko'rsatishga urinayotgan jangari guruhlarni keskin qoraladi. Bunday guruhlar olg'a surayotgan ta'limot islomdan emas, deydi ular.
Musulmonlarning Nyu-Yorkdagi yig'ini ibodat bilan boshlandi. Ularning aytmoqchi bo'lgan gapi bitta: Jamoaning oz sonli vakillari sodir etgan jinoyatlar uchun butun bir dinni, irq yoki millatni ayblash to'g'ri emas. Nyu-Yorkdagi islom yetakchilari kengashi prezidenti imom al-Haj Tolib Abdul Rashid ham shunday fikrda.
"Ayrim shaxslar yoki guruhlar Islom nomidan gapirib, aksincha, bu din ta'limotlariga zid ish qilsa, ko'pincha, barcha musulmonlar ularning aybiga sherik qilib ko'rsatiladi. Keyin matbuot yoki boshqalar sodir etilayotgan barcha jinoyatlar uchun mas'uliyatni "islomiy terrorchilar" zimmasiga yuklaydi. Vaholanki, bizning e'tiqodimiz ekstremizm yoki terrorchilikni targ'ib etmaydi", - deydi u.
Asli kot-d'Ivuarlik imom Sulaymon Konate hozir Nyu-Yorkning Harlem va Bronks tumanlarida afrikalik musulmonlar jamiyatiga yetakchilik qiladi. U "Islomiy davlat"ni dinni buzib ko'rsatayotganlikda ayblaydi.
"Yaxshi odamlar bor va yomon odamlar bor. Ular o'z jinoyatlarini islom va musulmonlar nomi ostiga yashiryapti. Odamlar ularni deb, ular qilayotgan ishlarni deb, menga shubha bilan qarashadi", - deydi imom Konate.
Taqvo masjidi imomi Abdul Qodir Muhammadga ko'ra, "Islomiy davlat" ta'limotini an'anaviy islom bilan adashtirish oddiy musulmonlar orasida ham uchrab turadi.
"Bu ham muammolardan biri. "Islomiy davlat"ga o'xshagan guruhlar chiqqanda, yosh odamlar ularga ergashib ketishi mumkin. Ularning qo'shilishini kim o'ylabdi, deysiz. Bu katta muammo", - deydi u.
Imom Abdul Rashidning aytishicha, yoshlarga haqiqiy va tinchlikni targ'ib etuvchi islomni tushuntirish uchun "Twitter" va "Facebook" kabi ijtimoiy tarmoqlardan keng foydalanish ko'zda tutilmoqda.
"Odamlarga haqiqiy islom nima ekanini tushuntirish uchun zamon talabi bilan ijtimoiy tarmoqlardan ta'lim vositasi sifatida foydalanmoqchimiz. Masjidimizda ilgari bunday qilinmayotgan edi. Musulmonlarning chalg'iyotganidan xavotirdamiz. Bu yoqda Ebola inqirozi ham davom etyapti. Shundan o'rnak olib, yoshlarimiz orasida muammo paydo bo'lguncha kutib o'tirmasligimiz kerak, deyapmiz. Hozircha, masjiddagi yoshlarimiz orasida bunday muammo yo'q va uning paydo bo'lishini xohlamaymiz", - deydi imom Abdul Rashid.
Diniy yetakchilar masjidlarda islomda bag'rikenglik va tinchlik mavzusida suhbatlar o'tkazishga kelishib oldi. Ular, shuningdek, musulmon bo'lmaganlar uchun ochiq eshiklar kuni o'tkazishni rejalamoqda. Dunyoning etnik jihatdan eng rang-barang shahrida qo'shnilar bilan ishonchli munosabat o'rnatishning munosib yo'li shu, deydi ular.
</doc>
<doc docid='voa_2487306' lang='uzb' type='mono' source_url='https://www.amerikaovozi.com/a/us-ebola/2487306.html' term='ebola'>
Obama Ebola bilan kurashga yetakchi tayinladi
Prezident Barak Obama mamlakatda xavfli Ebola virusi bilan olishish uchun mas'ul shaxsni tanladi. Oq uy sobiq rasmiysi Ron Klayn avval ikki vitse-prezident qo'lida maslahatchi bo'lib ishlagan.
Qo'shma Shtatlarda ikki odamda virus aniqlangani ketidan Obamaga bosim oshib borayapti. Undan Ebola o'chog'i sanalmish G'arbiy Afrika davlatlaridan odamlar qatnovini to'sish talab qilingan, biroq Oq uy rahbar mutlaqo qarshi.
"Parvozlar man qilinsa, odamlar yashirin, noqonuniy yo'llar bilan kirib kela boshlaydi. Vaziyat undan-da og'irlashadi", - deydi prezident.
Bu orada, Jahon sog'liqni saqlash tashkiloti Senegal Eboladan xoli ekanini ma'lum qildi. Bu davlatda 42 kun davomida, kasallikning inkubatsion vaqtida kuzatuv ishlari olib borilgan. Bu davr ichida faqat bir kishiga Ebola tashxisi qo'yilgan.
Lekin Jahon sog'liqni saqlash tashkilotining bildirishicha, Senegal epidemiya bilan olishayotgan davlatlarga yaqin va hamon tahdid ostida.
BMT hisob-kitobiga ko'ra, virus bilan kurashish uchun 1 milliard dollar kerak. Hozircha shuning uchdan biri jamg'arilgan, xolos.
Tezda harakat qilinmasa, Ebola falaj-poliomiyelit kabi global tanazzulga aylanishi hech gapmas, deydi Amerika Davlat kotibi Jon Kerri.
</doc>
<doc docid='voa_2999016' lang='uzb' type='mono' source_url='https://www.amerikaovozi.com/a/obama-crises/2999016.html' term='ebola'>
Obamaning Yaqin Sharq siyosati keskin tanqid ostida
"Islomiy davlat", undan keyin Ebola balosi; endi esa Suriyada Putin. Rossiyaning urush domiga botgan Suriyani bombardimon qilayotgani butun dunyo e'tiborini tortgach, ayrim tanqidchilar Obama ma'muriyatini Suriya muammosiga yechim topishda sustkashlik qilganlikda ayblamoqda. Obamaning javobi qanday?
Suriya osmonida Rossiya raketalari uchar ekan, respublikachilar ham Obamaga qarshi hujumni kuchaytirdi.
"Terrorga qarshi urushni to'xtatishga qaratilgan chaqiriqlardan tortib, buning uchun zarur qurollarni yo'q qilish va hisobga tortilmaydigan xalqaro tashkilotlarga ortiqcha ishonishgacha prezidentning tashqi siyosati samarasiz bo'lmoqda", - deydi respublikachi senator Mich Makkonel.
Senatdagi ko'pchilik yetakchisi Makkonelga ko'ra, Rossiya, Xitoy va Eron kabi davlatlar AQShning chekinishidan unumli foydalanib, mintaqada ta'sirini oshirish harakatida.
Ularga javoban Odamaning aytishicha, tanqidchilar murakkab va o'ta qiyin muammoga oson yechim topishga urinmoqda. Iroq va Afg'onistondagi urushlar bizga saboq bo'lsin, deydi u.
"Suriyada harbiy amaliyotlarga kirishish bo'yicha qaror beradigan bo'lsam, boshlagan ishni oxirigacha yetkazish kerak degan qarash asosida hukm chiqaraman", - deydi Obama.
Prezident Obama doim shunday bo'lgan; aql va mantiq bilan, chuqur o'ylab qaror beradi, deydi Jorj Vashington universiteti tahlilchisi Stefan Veyn.
"Lekin ortiqcha ehtiyotkorlik qilib xatoga yo'l qo'yishi mumkin. Tez yurgandan ko'ra, sekin yurgan yaxshi, deb o'ylaydi u", - deydi tadqiqotchi.
Veynga ko'ra, Yaqin Sharqda hozirgi vaziyat Obama prezidentlikni boshlagan paytdagiga qaraganda yomonroq bo'lsa ham, bunda prezidentni ayblash to'g'ri emas.
"Demokratiyada xalqning qo'llab-quvvatlovisiz bir ish qilolmaysiz. Jamoatchilik buni xohlamayapti. U Suriyada kimyoviy qurollar qo'llanishi ortidan urush ochmoqchi bo'ldi. Lekin so'rovlarga qarab, harbiy choraga qarshilik yuqoriligini ko'rdi", - deydi olim.
Jorj Vashington universiteti professori Metyu Dallek Obamani 90-yillarda Kosovodagi mojarolarga tez barham bera olmagan Bil Klintonga qiyoslaydi.
"Havo amaliyotlari muvaffaqiyatli kechgan bo'lsa ham, tanqidchilar uzoq yillar Klintonni sustkashlikda yoki hech narsa qilmaganlikda ayblab kelishdi", - deydi u.
G'arbiy Afrikadagi Ebola epidemiyasi bo'ladimi yoki Yaqin Sharqdagi "Islomiy davlat" jangarilari, prezidentning bunday inqirozlarga qarshi kurash strategiyasi turli omillarga bog'liq, deydi kuzatuvchilar. Masalaning matbuotda qanday yoritilishi, jamoatchilik fikri yoki oliy bosh qo'mondon uchun uning qanchalik ahamiyat kasb etishi ana shunday sabablarning ayrimlari.
</doc>
<doc docid='voa_2541181' lang='uzb' type='mono' source_url='https://www.amerikaovozi.com/a/tajikistan-aids/2541181.html' term='ebola'>
Tojikistonda OITSning ko’payishi muhojirat bilan bog'liq
TOJIKISTON —
OITS, orttirilgan immunitet taqchilligi sindromi Tojikistonda xalq orasida dahshat uyg'otadigan SPID nomi bilan tanish va xalq bemorlardan irganadi.
Kasallik profilaktikasi bilan shug’ullanadigan markazlardan birida ishlovchi mutaxassisning aytishicha, respublikada bemorlar yiliga ikki barobar ortmoqda. Bu juda achinarli va xavfli holat, jamiyat bundan katta zarar ko’radi, deydi mutaxassis.
Jamiyatshunos Valentina Doronina aytadiki, muammoni faqat sog’liqni saqlash vazirligi, tabiblar bilangina hal etib bo’lmaydi, masala ancha jiddiy.
“OITS inyeksiya va jinsiy yo’llar bilan tarqaladi, buni chuqur o’rganish kerak, bu fohishalik ham… Yana bilishimcha, regionda o’n sakkizdan 30 yoshgacha bo’lganlar orasida narkomanlar soni ortib bormoqda. Ularni nech kim nazorat qilmaydi. Noqonuniy migratsiya haligacha bartaraf etilmagan. OITSning tarqalishi uchun keng sharoit bor”, - deydi u.
Rossiyada ikki yil eri bilan yashab, undan kasallik yuqtirib kelgan ayolning aytishicha, bemorligini bilgan qaynonasi uni bolasi bilan ko’chaga haydagan, mahalla-ko'y undan yuz o’girgan, bemorga xalqning munosabati salbiy.
"Men hozir odamlarga yomon ko’rinmay, kasal yuqtirmay deb ko’chaga chiqmayman, biron yerga ham ishga olishmaydi. Maxsus markazdan yordam berib turishibdi", - deydi bemor.
Ziyoli O’tkir Turaboyev aholi orasida ma’rifatning pastligi sabab tushunchalar juda oz, xalq orasida profilaktika ishlari olib borilmaydi, sog’lom turmush tarzi targ’iboti juda kam, OITSga chalinganlar bilan maxsus ish ko’rilmaydi, deydi.
“Anonim markazlarga qon topshirishga xalqimiz hali ham tayyormas. Bizda meditsina xizmati taraqqiy etgan davlatlardagidek rivojlangan emas”, - deydi u.
Tahlilchi Abdujabbor Yo’ldoshev kasallikning tarqalmasligi uchun Tojikistonda ham G’arb davlatlaridagi singari sanitariya-nazorat o’rnatish kerak deb hisoblaydi.
“Afrika mamlakatlarida Ebola virusi tarqalganidan so’ng Yevropa qattiq nazorat o’rnatdi. Bizda ham shunday qilishimiz kerak. OITSni ham vaqtida qattiq turib, oldini olishganida edi, kasallik bu darajada ko’paymasdi, endi nog’ora chalishadi, kim qanaqa loyihalar ishlab ciqishadi, hammasi befoyda”, - deb hisoblaydi tahlilchi.
Turaboyevning fikricha, kasallikni ko’p hollarda respublikaga mehnat muhojirlari keltirmoqda, buning oldini olsa bo’ladi.
“Mamlakatdan xorijga kirib-chiqishda aeroportlar, temiryo’l vokzallarida ketishda bo’lmasa ham, odamlarni qaytishlarida qon olib tashxisdan o’tkazishni yo’lga qo’ysa bo’ladi. Bizda bunday qilishmaydi. Rivojlangan mamlakatlarda kasalliklar ko'payishi munosabati bilan shunday qilishadi. Endi bu katta pul talab qiladi, mamlakat byudjetda bunga pul ajratadimi-yo’qmi, qorong’i, lekin bajarsa bo’ladi”, - deydi u.
Doronina bemorlarning ko’payishi Rossiyaga mehnat muhojirligi bilan bog’liqligini inkor etmasdan, kasallikning epidemiya shakliga o’tmasligi uchun qattiq nazorat, kuchli targ’ibot-tashviqot, ommaviy ko’riklar tashkil etish zarur, deb biladi.
Tojikistonda OITSga chalinganlarning 60 foizdan ortig’i erkaklar bo’lib, ko'pini 40 yoshgacha bo’lganlar tashkil etadi.
Bemorlarning 50 foizdan ortig’i virusni shprits orqali, 35 foizi jinsiy aloqada, qolganlari qon quyish va onasidan nasl orqali orttirgani ta’kidlanadi.
</doc>
<doc docid='voa_2513189' lang='uzb' type='mono' source_url='https://www.amerikaovozi.com/a/ebola-liberia-us/2513189.html' term='ebola'>
Ebolaga chalingan tibbiy xodimlar uchun ilk klinika ochildi
AQSh va Liberiya hukumatlari Ebola virusini yuqtirgan shifokorlar uchun 25 o’rinli kichik kasalxona ochdi. Klinika poytaxt Monroviya yaqinida joylashgan.
U yerdagi muxbirimiz Prins Kollinsning hikoya qilishicha, kasallikka qarshi kurashga mahalliy va xorijiy mutaxassislarni jalb qilish uchun, avvalo, sifatli muolajani yo’lga qo’yish zarur.
Monroviyadagi bir qamishzorni kasalxonaga aylantirish uchun AQSh harbiylari bir oydan ko’p vaqt sarfladi. “Chegara bilmas shifokorlar” hamda Jahon sog’liqni saqlash tashkilotining tavsiyalari asosida qurilgan.
Inshootda bir paytning o’zida 25 bemor davolansa bo’ladi. Shifokolarning deyarli hammasi Amerikadan. Bu Afrikada tibbiy xodimlarni Eboladan davolovchi ilk muassasa.
AQSh Bosh vrachi muovini, admiral Skot Giberson klinikani xavfli virusni yengish uchun boshqa mamlakatlardan kelayotgan barcha shifokorlar uchun mayoq deya ta’riflaydi.
“Xizmatga otlangan jasur insonlarga yordam ko’rsatish, ularning xavfsizligini ta’minlash bizning vazifamiz”, - deydi admiral.
Tibbiy xodimlar Ebola virusini yuqtirib olishi oson, chunki ular har kuni kasallik o’chog’ida ishlaydi, bemorlar bilan bevosita aloqa qiladi.
Afrikada bu virusdan 300 dan ziyod shifokor halok bo’lgan, shuning yarmi Liberiyada. Epidemiyaning ilk kunlarida maxsus kiyim kiyish talab qilinmas, treninglar hali yo’lga qo’yilmagan edi.
Ebola erta aniqlansa, bemor hayotini saqlab qolish mumkin. Yangi kasalxonada bemor ahvoli yaqindan kuzatiladi va davolanadi.
Liberiya prezidenti Ellen Jonson Sirlef shu hafta klinikani ko’zdan kechirdi. Uning aytishicha, Ebola bilan kurashda o’z hayotini xavf ostiga qo’yayotgan tibbiy xodimlar ham eng ilg’or muolajaga loyiq.
Jahon bo'ylab Ebola virusidan o'lganlar soni qariyb 5 mingga yetdi, kasallikka chalinganlar soni esa 14 mingga yaqinlashmoqda.
Jahon sog'liqni saqlash tashkiloti so'nggi raqamlarni e'lon qilar ekan, epidemiyaning tarqalish sur'ati sekinlashganini qayd etadi.
Ebola o'chog'i hisoblangan uch davlat - Gvineya, Liberiya va Syerra-Leoneda virus shu kungacha minglab odamning yostig'ini quritgan. Qo'shma o'lkalar ham ogoh turishi kerak, deya ogohlantiradi shifokorlar.
</doc>
<doc docid='voa_1968948' lang='uzb' type='mono' source_url='https://www.amerikaovozi.com/a/africa-ebola/1968948.html' term='ebola'>
G'arbiy Afrika davlatlari ebola virusiga qarshi chora ko'rmoqda
Syerra-Leone prezidenti Ernest Bey Koroma ebola virusi epidemiyasi sabab mamlakatda favqulodda holat joriy etdi.
Davlat rahbarining xalqqa murojaatida aytilishicha, hukumat virus aniqlangan rayonlarda karantin e’lon qilgan, odamlarning ommaviy yig’ilishi man etilgan, uyma-uy yurib, virusga chalingan odamlar aniqlanmoqda, asosiy aeroportda yo’lovchilarga maxsus qoidalar e’lon qilinmoqda. Favqulodda holat 2-3 oy atrofida saqlanib turadi.
Syerra-Leone prezidenti ertaga Gvineyaga borib, Gvineya va Liberiya rahbarlari bilan vaziyatni muhokama qiladi.
Bu mamlakatlar ham ebola epidemiyasiga chalingan. Fevral oyidan beri bu uch davlatda 729 odam bu virusdan o’lgan. G’arbiy Afrika bo’ylab esa jami 1323 odam nobud bo’lgan.
Kasallikning oldini olish va davolash uchun vaksina va dori yo’q hozircha. 90 foiz hollarda virus o’limga olib keladi. Unga chalingan odamning isitmasi ko’tariladi, ko’ngli ayniydi, qusadi, ichi o’tadi, tanasi og’riydi, ko’zi, qulog’i va burnidan to’xtovsiz qon oqadi.
Ebola kasal odamning qoni yoki so’lagidan yuqishi mumkin.
</doc>
<doc docid='voa_2495317' lang='uzb' type='mono' source_url='https://www.amerikaovozi.com/a/ebola-vaccine/2495317.html' term='ebola'>
Nyu-Yorkda Ebolaga chalingan vrach izolyatsiyada
Jahon sog'liqni saqlash tashkiloti 2015-yilning ikkinchi yarmigacha Ebola virusiga qarshi vaksinani shay qilish niyatida.
Yuz minglab dori-darmon dozalari tayyor bo'ladi, deydi tashkilot xodimlari.
Vaksinaning bir necha xili hozirning o'zida sinovdan o'tkazilmoqda. Donor davlatlar sinov uchun moliyani ta'minlab qo'ygan.
Kecha, payshanba kuni Nyu-Yorkda Gvineyadan qaytgan shifokorga Ebola tashxisi qo'yilgan. AQShning bu shahrida xavfli virus yuqtirgan birinchi bemor bu.
Nyu-York meri Bill de Blazioning aytishicha, bemor, "Chegara bilmas shifokorlar" a'zosi Kreyg Spenser hozir izolyatsiyada va davolana boshlagan.
Bu orada, Texasning Dallas shahrida Ebola bilan og'rigan hamshira butunlay tuzalgani xabar qilinmoqda.
Ebola asosan G'arbiy Afrika davlatlarida tarqalgan. Gvineya, Liberiya, Syerra-Leone eng ko'p talofat ko'rgan mamlakatlar. O'lganlar 4900 kishiga yaqinlashdi.
</doc>
<doc docid='voa_2827104' lang='uzb' type='mono' source_url='https://www.amerikaovozi.com/a/media-fallen-journalists/2827104.html' term='ebola'>
O'tgan yili dunyo bo'ylab 80 jurnalist halok bo'ldi
Har yili dunyoning eng xavfli hududlaridan reportaj tayyorlash jarayonida o’nlab jurnalistlar halok bo’ladi. O’tgan yili nobud bo’lgan 80 jurnalistning 14 nafari xotirasiga bag’ishlab Vashingtondagi axborot muzeyi - “Newseum” da maxsus tabdir o’tkazildi.
Muzey oldida har kuni jahon gazetalarining bosh sahifalari namoyishda turadi. Bu safar ularning o’rniga “Yangiliksiz” degan mavzuda ko’rgazma tashkil etilib, unda 14 jurnalist taqdiri haqida axborot berildi. Ularning ism-shariflari jurnalistlar memorialiga qo’shildi.
“Associated Press” axborot agentligi muxbiri Keti Gannon bu yerda ekanidan minnatdor. “Qancha hamkasblarimiz va do’stlarimiz biz bilan emas, biz hayot yurganimiz mo’jiza”, deydi jurnalist.
Gannon Afg’onistondagi saylovlarni yoritayotganida o’q yeb, jarohatlangan. Politsiyachi o’t ochganida Gannon hamkasbi, nufuzli “Pulitser” mukofoti sovdindori, fotomuxbir Anya Nidringxaus o’sha zahotiyoq jon bergan.
Gannon 15 marta jarrohlik operatsiyasini boshdan kechirdi va kamida yana bir marta operatsiya qilinishi kerak. Ammo u yana mojaro hududiga qaytmoqchi.
“Men xabar berishda davom etaman. Yoritishga mavzu ko’p. Afg’oniston va Pokistonda qaytaman,” - dedi Gannon.
“Newseum” muzeyi xodimi Jin Polisinski bu odamlarsiz halokat va nizolar yuz berayotgan joydan xabar ololmasdik, deydi.
“Balki mutlaqo bilmagan bo’lar edik. Sifatli va puxta tayyorlangan reportajlar beradi bu jurnalistlar. Tabiiy ofat, mojaro yoki, masalan, ebola haqida eshitishimiz mumkin, lekin u yerdagi insonlar azoblari haqida faqat jurnalistlar hikoya qila oladi,” - deydi u.
Ko’plab jurnalistlar mustaqil ravishda axborot vositalari bilan hamkorlik qilgan. Yirik media kompaniyalar va agentliklar xarajatni ayab, muxbirlarni shtatsiz ishga yollaydi.
Shunday mustaqil jurnalistlar orasida Jeyms Foli va Stiven Sotloff bor edi. Ikkovini “Islomiy davlat” jangarilari Suriyada qatl etdi. Sotloffning onasi asir o’g’lidan olgan maktub haqida gapiradi.
“Har bir inson ikki marta yashaydi. Ikkinchi umri birinchisini anglab yetganda boshlanar ekan… 13 oy asirlikda bo’lgan o’g’lim mana shu so’zlarni yozib qoldirgan. U boshqa uyga qaytmasligini tushungan. Birinchi umrini to’liq yashagani va u oxiriga yetayotganini bilgan. Ikkinchi umri haqida yozar ekan, bizni qayg’urmay, ekinlikligimizni asrashga undadi,” - deydi Shirli Sotloff.
Bu jurnalistlarning 11 nafari Ukrainada halok bo’lgan. Ular orasida Kiyevda chiqadigan “Vesti” gazetasi muxbiri Vyacheslav Veremiy bor.
Ukraina televideniyesiga tegishli mana bu videoda unga bir guruh qurollangan va niqob taqqan kishilar hujum qilganini ko’rish mumkin. Jurnalist ularni Kiyev markazida o’z avtomashinasidan videoga olgan edi.
Jurnalistlar memorialida 2271 muxbirning nomi bitilgan. Xizmat paytida o’ldirilgan jurnalistlar. Bu ro’yxat tarixi 1837-yilga borib taqaladi.
Newseum
Newseum
Newseum
</doc>
<doc docid='voa_2668790' lang='uzb' type='mono' source_url='https://www.amerikaovozi.com/a/ten-international-women-of-courage/2668790.html' term='ebola'>
Davlat departamentidan matonatli ayollarga mukofot
AQSh Davlat departamenti o'n davlatdan o'n matonatli ayolni mukofotlaydi. "Jasoratli ayol" yillik xalqaro sovrini har yili Xalqaro xotin-qizlar kuni, 8-mart munosabati bilan taqdim etiladi.
Qo'shma Shtatlar har yili jahonning turli burchaklarida tinchlik, adolat, inson huquqlari, jinsiy tenglik va ayollarni qo'llab-quvvatlashda jonbozlik ko'rsatgan xotin-qizlarni shu tariqa siylaydi. Bu ayollar ko'pincha o'z hayotini xavf ostiga qo'yib ishlashga majbur.
Joriy yilgi g'oliblar ekstremizmga qarshi kurash, xavfsizlikni ta'minlash, Ebola virusi bilan olishish kabilarda matonat ko'rsatgan insonlardir.
Ushbu mukofot 2007-yilda ta'sis etilgan. Shundan beri Davlat departamenti 50 dan ziyod yurtdan 86 ayolni taqdirladi.
2015-yilgi mukofot sohibalari:
Afg'oniston harbiy havo kuchlari kapitani Nilufar Rahmoniy;
Bangladeshdan jurnalist, ayollar huquqlari uchun kurashayotgan Nadia Sharmin;
Boliviyadan huquq faoli Rosa Julyeta Montano Salvatyerra;
Myanmada jinsiy tenglik targ'ibotchisi May Sabe Pyu;
Markaziy Afrika respublikasidan huquq faoli Beatris Epaye;
Gvineyada Ebola virusidan sog'aygan hamshira Mari Kler Chekola;
Yaponiyadan huquq faoli Sayake Osakabe;
Kosovodan jurnalist Arbana Ksarra;
Pokistondan huquq himoyachisi Tabassum Adnan;
Suriyada xotin-qizlarni quvvatlovchi markaz rahbari Majd Chorbaji.
Bu ayollar Vashingtonda mukofotlash marosimidan keyin Amerika bo'ylab safar qiladi va hamkasblar bilan ko'rishadi. Ular Atlanta, Chikago, Des-Moynes, Indianapolis, Kanzas-Siti, Los-Anjeles, Pensakola, Pittsburg va San-Diyegoda bo'ladi. Shuningdek, Nyu-Yorkda BMTning Ayollar masalalari bo'yicha komissiyasi yig'inida qatnashadi.
2009-yilda O’zbekistondan inson huquqlari himoyachisi Mo’tabar Tojiboyeva (video), 2011-yilda yilda esa Qirg’izistondan o’sha paytdagi prezident Roza Otunbayeva (video) “Jasoratli ayol” (International Women of Courage) unvoniga munosib ko’rilgan edi.
renderExternalContent("https://www.youtube.com/embed/4IU1jIxHx0g?&&&fs=1&enablejsapi=1")
renderExternalContent("https://www.youtube.com/embed/uSDVe_91tZ0?&&&fs=1&enablejsapi=1")
</doc>
<doc docid='voa_2488225' lang='uzb' type='mono' source_url='https://www.amerikaovozi.com/a/ebola-latest/2488225.html' term='ebola'>
Ebola kasalligidan o'lganlar to'rt yarim mingdan oshdi
Jahon sog'liqni saqlash tashkilotiga ko'ra, Ebola kasalligidan o'lganlar soni 4555 ga yetgan. Yuqtirganlar esa 9200 nafar.
Liberiya, Gvineya, Siyerra Leone epidemiyadan eng ko'p aziyat chekayotgan jamiyatlar.
Tashkilot kasallikka qarshi vaqtida chora ko'rmagani uchun tanqid ostida. BMT agentligi vaziyatga loqayd edi, virus tarqalishining oldini olish mumkin edi, deydi bu mamlakatlardagi mahalliy mutaxassislar.
Aytish joiz, yuqorida nomi tilga olingan davlatlar bag'oyat qashshoq, ayniqsa tibbiyot va sog'liqni saqlash tizimi rivojlanmagan. Kasalxonalar va klinikalar xorijiy yordamga muhtoj va aynan chet el ko'magi bilan ishlaydi.
AQSh madadni oshirish harakatida. Prezident Barak Obama Ebolaga qarshi kurashga boshchi etib o'z yordamchisi Ron Klaynni tayinladi.
Prezident Obama Amerika epidemiyaga yo'l qo'ymaydi. Kerak bo'lsa, virus tarqalgan davlatlarga safarlar va u yerdan parvozlar man etiladi. Ayrim qonunchilar shuni talab qilmoqda.
Afrika Ittifoqi kasallikka qarshi strategiyaga ega emas. Ebola tarqalgan davlatlarga yordam puli beriladi xolos. Ittifoqqa favqulodda majlis o'tkazib, konkret reja bilan chiqishi kutilmoqda.
Ebolaga qarshi vaksina va dorilar sinovdan o'tkazila boshlagan. Lekin biror yangilik yo'q.
BMT epidemiyani yengish kamida 1 milliard dollar talab qiladi deydi. Hozircha 20 million dollar yig'ilgan xolos.
</doc>
<doc docid='voa_2477346' lang='uzb' type='mono' source_url='https://www.amerikaovozi.com/a/useebola/2477346.html' term='ebola'>
Ebola Amerikada bir odamni o'ldirdi
AQSh mutasaddilarining aytishicha, mamlakatda Ebola epidemiyasi xavfi yo'q. Ammo uning dunyo bo'ylab tarqalishiga yo'l qo'ymaslik uchun muammoga Afrikaning o'zida yechim topish juda muhim.
Texas shtatining Dallas shahrida liberiyalik muhojir Tomas Erik Dankan bugun vafot etgan. U AQShda Ebola virusini yuqtirgani rasman tasdiqlangan yagona shaxs. 42 yoshli Dankan yaqinda Afrikadan uchib kelgan.
AQShning yuqumli kasalliklarga qarshi kurash markazlari favqulodda vaziyatlar uchun shay holatga keltirilgan.
"Amerikaliklarning xavfsizligini ta'minlash oliy vazifamiz", - deydi markaz rahbari Tom Fridman.
Uning aytishicha, vahima qilishga hojat yo'q.
"AQShda epidemiya tarqalmasligini ishonch bilan ayta olaman. Uning mavjud asoratlariga chek qo'yamiz. Kasallik alomatlariga ega odamlarni aniqlab, davolash uchun markazlarimiz tayyor", - deydi u.
Muhimi, Ebolani kelib chiqqan joyida yo'q qilish kerak, deydi mutaxassis.
"G'arbiy Afrikaning uch mamlakatida epidemiya qancha uzoq cho'zilsa, Afrikaning boshqa mamlakatlariga tarqalish xavfi ham shuncha oshadi. Afrikada uni nazorat ostiga olmagunimizcha, xavfni bartaraf eta olmasligimizni tushunishimiz kerak", - deydi Tom Fridman.
AQSh Ebolaga qarshi kurash uchun G'arbiy Afrikaga harbiylar va mutaxassislarni jo'natgan. Virus shu paytgacha kamidda 3879 odamni hayotdan olib ketdi, asosan Gvineya, Liberiya va Siyerra Leoneda.
Amerikadagi ayrim afrikalik muhojirlar agar Ebola haqidagi vahimalar ko'payishda davom etsa, jamiyatda ularga nisbatan ayirmachilik boshlanishi mumkin, deya xavotirda.
"Qora tanli yoki afrikalik bo'lish senda Ebola virusi bor degani emas", - deydi bu muhojirlardan biri.
Ebola virusi xastalangan odamning qon yoki boshqa tana suyuqliklari orqali yuqadi. Xastalik simptomlari yuzaga chiqishi uchun ikki kundan 21 kungacha vaqt ketishi mumkin.
</doc>
<doc docid='voa_2605556' lang='uzb' type='mono' source_url='https://www.amerikaovozi.com/a/us-cdc-ebola/2605556.html' term='ebola'>
Ebolaga qarshi kurash davom etmoqda
G’arbiy Afrikada ebolaga qarshi kurashda yutuqlarga erishildi, ammo qilinadigan ishlar hali ko’p. Bu haqda AQShning Kasalliklarni nazorat qilish va oldini olish markazi rahbari doktor Tim Friden Vashingtonda hisobot berdi.
“Bu epidemiya juda dahshatli va nihoyatda noyob. Ebola birinchi bor jahon miqyosida tarqaldi. U davlat tizimlari uchun sinov bo’ldi va bizga qanday choralar ko’rishimiz kerakligini namoyish qildi”, - deydi doktor Friden.
13-yanvar kuni Kapitoliyda hisobot bergan doktor Fridenning ta’kidlashicha, agar mamlakatlar tayyor bo’lganida, qariyb bir yil avval Gvineyada boshlangan epidemiya boshqa o’lkalarga tarqalishining oldini olish mumkin edi.
“Agar bundan bir yil muqaddam kasallik tarqalgan mintaqada kuzatish tizimi mavjud bo’lganida, ebolaga javob berish tezroq kechardi va epidemiya ko’plab hayotlarni olib ketmasidan oldin tezda to’xtatilgan bo’lardi”, - deydi u.
So’nggi haftalarda Liberiya va Syerra Leoneda kuniga uch-to’rt odam kasallikka chalinmoqda. Vaholanki, bir necha hafta oldin har kuni 30-40 yangi bemor qayd etilar edi. Ammo epidemiya tarqalgan mamlakatlar, xususan, Gvineya kasallikni hali to’liq yengganicha yo’q, deydi doktor.
“Gvineya ikki marta kasallik ustidan to’la nazoratni o’rnatishi mumkin edi, ammo choralarni bo’shashtirib, yana imkoniyatni boy berdi va epidemiya qaytalandi. Shuning uchun ham har bir bemorni davolab, kuzatib, kasallikni yo’q qilish ulkan ahamiyatga ega”, - deydi mutaxassis.
Rasmiyga ko’ra, g’arbiy Afrikada ebolaga chalingan bir dona bemor bo’lsa ham, epidemiyaning boshqa mamlakatlarga tarqalishi xavfi yo’q bo’lmaydi.
AQSh Kongressining global salomatlik masalasiga bag’ishlangan kengashi rahbari Betti Makkollum ebolaga qarshi choralar birinchi navbatda kasallikning oldini olishga qaratilishi kerak, deydi.
“Xalqaro miqyosda birga ishlashimiz va kasallikni nazorat qilish tizimini barpo etishimiz kerak. Epidemiya paytida yoki undan keyin emas, undan oldingi vaziyatni nazorat qilish zarur. Chunki dunyo mamlakatlari bir-biriga bog’liq”, - deydi u.
Vakillar palatasining Afrika, global salomatlik va global inson huquqlari bo’yicha Tashqi ishlar qo’mitasidan demokrat Karen Baasning aytishicha, mabtuotda keng yoritilmayotgan bo’lsa ham, ebola epidemiyasi hanuz davom etmoqda.
“Biz ebolaning AQShda katta inqirozga aylangani guvohi bo’ldik. Har bir masala kabi bu ham matbuotda keng yoritilmay qolsa, bu inqirozga chek qo’yilganini anglatmaydi. Vaziyat yaxshilanayotganini ham anglatmaydi”, - deydi u.
Epidemiya boshlanganidan buyon Gvineya, Liberiya va Syerra Leoneda 21 mindan ortiq odam ebolaga chalindi. Ulardan 8371 nafari nobud bo’ldi.
</doc>
<doc docid='voa_2458602' lang='uzb' type='mono' source_url='https://www.amerikaovozi.com/a/unga-agenda/2458602.html' term='ebola'>
Nyu-York BMT Bosh Assambleyasi sessiyasiga mezbonlik qilishga tayyor
Nyu-Yorkda ish boshlayotgan BMT Bosh Assambleyasining 60-yillik sessiyasida bir qator global masalalar muhokama etiladi. AQSh uchun eng dolzarb masalalar sirasiga Suriya va Iroqda kuchga to’layotgan va dunyo xavfsizligiga tahdid solayotgan Islomiy davlatga qarshi kurash hamda ebola virusining oldini olish kiradi.
BMT Bosh kotibi Pan Gi Munning aytishicha, xalqaro hamjamiyat Iroq va Suriya mojarolarini hal etishda ishtirok etmasa, bu mamlakatlar terrorchilar iniga aylanib bormoqda.
AQSh bu maqsadda xalqaro koalitsiya tuzgan. Unga bir necha mamlakat kirgan.
"Islomiy davlat barchamiz uchun tahdiddir. Uni yengishda Iroq hukumati va dunyodagi boshqa mamlakatlar bilan yaqindan hamkorlik qilamiz", - dedi AQSh Davlat kotibi Jon Kerri.
Prezident Barak Obama chorshanba kuni BMTda shu mavzuda uyushtirilayotgan majlisga raislik qiladi. Unda jihodchilarni moliya manbalaridan ayirish, zo’ravon ekstremizga qarshi kurashish xususida fikr almashiladi.
Sessiya kunlari Afrikada ebola virusining tarqalishi, Ukraina sharqidagi mojaro, G’azoda 50 kunlik Isroil hujumlaridan keyingi vaziyat, iqlim o’zgarishi ham muhokama etiladi.
</doc>
<doc docid='voa_3611811' lang='uzb' type='mono' source_url='https://www.amerikaovozi.com/a/ebola-us/3611811.html' term='ebola'>
Ebola xavfi butkul bartaraf etilmagan
G’arbiy Afrikada Ebola epidemiyasidan 10 ming kishi nobud bo’ldi. Hozirda vaziyat nazorat ostida. Lekin xavf butkul bartaraf etilmagan.
2014-yilda tarqalgan virus yaqin o’tmishdagi eng dahshatlisi, deydi shifokorlar. Qayta avj olmasligi uchun keskin choralar zarur.
Afrika g’arbidagi davlatlar bugun Eboladan xoli deya e’lon qilingan. Biroq hukumatlar ogoh turmasa, kasallik yana tarqala boshlashi mumkin. Vaziyatni o’rgangan mutaxassislar xavotirda.
Barb Marston, amerikalik yetakchi ekspert:
“Ebola shunday viruski, unga chalinib, tuzalgan odamlar bu kasallikdan butunlay qutula olmaydi. Kasallik qaytishi mumkin. Yetti joyda kasallik qaytgan hollarni kuzatdik. Liberiya, Siyerra Leone va Gvineyada. Jami yetti bemorni aniqladik. Ebolani hali yengganimiz yo’q”.
Xush xabar shuki, ko’plab davlatlar unga qarshi kurashni yo’lga qo’ygan, deydi Desmond Uilams:
“Shu yilning mart oyida Gvineyaning olis bir nuqtasida bir kishidan bu virus topildi. Tekshirsak, u Liberiya poytaxti Monroviyadan ko’chib borgan odam ekan. Ikki davlat rahbariyati Ebolaga qarshi birgalikda chora ko’rayotgani uchun ham kasallik qayta tarqalmadi. Zarar kamroq bo’ldi”.
“Uch mamlakatda e’tiborni nazorat, ilmiy tadqiqot va mutaxassislar tayyorlashga qaratayapmiz. Amerika shu borada yordam bera oladi. 50-60 kishidan iborat tibbiy guruhlar tuzib, mahalliy maskanlar bilan hamkorlik qilgan holda aholi orasida bu kasallikning oldini olish ishlari bilan mashg’ulmiz. AQSh Yuqumli kasalliklarga qarshi kurash markazi ko’maklashayapti”, - deydi Marston.
Epidemiya tugadi, lekin AQSh laboratoriyalarida Ebola virusi yuzasidan izlanishlar davom etmoqda. Atlanta shahridagi Emori universitetida Kollin Kraft boshchiligida qator tajribalar o’tkazilmoqda. Bu virusni yo’q qilish - asosiy maqsad.
“Nebraska, Emori va Belvyu universitetlari birgalikda NETEC degan guruh tashkil etgan. Ebolaga qarshi kurashuvchi ilmiy markaz. Vazifamiz - tibbiy xodimlarning malakasini oshirish, aynan bu virus bilan ishlovchi mutaxassislar tayyorlash va har bir kasalxonaga borib, Ebolaga chalingan bemorlarga qarash usullarini o’rgatish”, - deydi Kraft.
Kasalliklarni bartaraf etish uchun pulning o’zi yetmaydi. Bilim va malaka ham, tabiiyki, juda zarur. Yangi viruslar - yangi mashaqqat.
Afrikada Ebola desangiz, odamlar sergak tortadi, chunki minglab kishi undan jon berdi. Tuzaldim deganlar ham qo’rquvda yashaydi.
</doc>
<doc docid='voa_2486547' lang='uzb' type='mono' source_url='https://www.amerikaovozi.com/a/us-nyc-ebola-worries/2486547.html' term='ebola'>
Nyu-Yorkda ebola yuzasidan xavotirlar
Nyu-York shahrida 8000 dan ziyod liberiyalik muhojir yashaydi. Ebola virusi bu jamoani chuqur tashvishga solib qo’ydi. Chunki kasallik asosan G’arbiy Afrikada tarqalgan.
Liberiyalik immigrantlarning aksariyati Nyu-York shahri dahalaridan biri Steten Aylend orolida qo’nim topgan. Shu kunlarda Klifton mahallasida asosiy mavzu – ebola epidemiyasi.
“Ebolaning tarqab ketishiga nima sabab bo’lgani haqida ko’p gapirishadi. Ayrimlar virus Kongo Demokratik Respublikasida avval hayvonlar orasida tarqalgan, so’ngra insonga yuqqan, deb ishonadi,” – deydi ruhoniy Filip Seyreyn.
Sog’liqni saqlash vazirligiga ko’ra, bu mahalla aholisi orasida ebola virusiga chalinganlar yo’q.
Ammo bozordagi ahvol og’ir. Oziq-ovqat mahsulotlarining aksariyati G’arbiy Afrikadan import qilinadi. Iste’molchilar sifatdan xavotirda. Savdo yaxshi emas. Bundan tashqari, jamoa rahbari Bobbi Digi boshqa amerikaliklar orasida liberiyaliklardan nozorilik kuchayishidan tashvishda.
“Xavotirlar kuchli, chunki Dankan ismli odam olamdan o’tdi. Amerikaliklar esa “endi biz liberiyaliklardan ehtiyot bo’lishimiz kerak”, demoqda. Ha, bunday o’zgarishlar ko’zga tashlanmasa-da, ro’y beryapti,” - deydi u.
Mahalla cherkovi ruhoniysi Jeyms Bestman Liberiya madaniy markazini boshqaradi. Odamlar bilan har kuni muloqotda.
“Liberiyada o’lim hollari ko’p, odamlar mamlakatni tark etish haqida o’ylayapti. U yerda qolar ekan, hayoti xavf ostida. Ahvol juda jiddiy. Yoshlar, go’daklar, butun boshli oilalar qirilib ketdi. Ba’zi mahalallarda bir oilaning barcha a’zosi nobud bo’ldi, qo’shnilar esa ko’chib ketamiz, deydi. Lekin boshqa joylarda ham kasallik tarqalgan. Ko’chish xavfli. Ahvol o’gir. Liberiya qora kunlarni boshdan kechirmoqda,” - deydi u.
Nyu-York shahar meri Bill de Blazio fikricha virus dunyo uchun og’riqli, jiddiy inqiroz.
“Biz uchun bu og’ir davr. Xalqaro hamjamiyat bu hammamiz uchun muammo deya e’tirof etmoqda. Epidemiyaga qarshi kurashish kerak, barcha davlatlar G’arbiy Afrikani iskanjasiga olgan dahshatli kasallikka qarshi bir yoqadan bosh chiqarib zarba bersin”.
Nyu-York shahri ham kasallikka qarshi kurashga tayyor, dedi mer.
Adobe Flash Player ni yuklang
Kichik Liberiya / Little Liberia NYC
width
px
height
px
0:02:42
268p | 5,9MB
358p | 8,1MB
480p | 12,5MB
</doc>
<doc docid='voa_2603720' lang='uzb' type='mono' source_url='https://www.amerikaovozi.com/a/obama-foreign-policy/2603720.html' term='ebola'>
Amerika uchun ekstremizmga qarshi kurash yana dolzarblashmoqda
AQSh iqtisodiyoti o’sgan sari, ishsizlik kamaygan sari Prezident Barak Obamaning reytingi ko’tarilmoqda. Davlat rahbari seshanba oqshom Kongressdagi yillik ma’ruzasida so’nggi bir yilda erishilgan yutuqlarga urg’u beradi. Obama tashqi siyosatga ham e’tibor qaratadi. Parijdagi xurujlardan so’ng ekstremizm tahdidi dolzarblashmoqda.
So’nggi kunlarda Obama mamlakat bo’ylab ko’p kezmoqda; fuqarolar bilan uchrashib, ichki siyosatdagi muvaffaqiyatlari, ish o’rinlarini yaratish, odamlarga uy xarid qilishda ko’maklashish, kiber-xavfsizlik, ta’lim haqida gapirmoqda.
Biroq Fransiyadagi terror xurujlari ekstremistlarga qarshi kurash hali bitmaganini, muammo hali ham dolzarb ekanini ko’rsatdi.
“Dunyo Parij ko’chalarida terrorchilar qanday mafkuraga ega ekanini yana bir bor ko’rdi. Ular adovat va azobdan boshqa narsa berolmaydi. Biz esa ozodlik, umid, qadr-qimmat uchun kurashamiz. Parij shahri bugun dunyoda mana shu qadriyatlar ramzidir. Terrorizm balosi bu dunyodan yo’q bo’lganidan ancha o’tib ham bu qadriyatlar yo’qolmaydi", - dedi Obama.
O’tgan yili prezident buyrug’iga ko’ra, Iroq va Suriyada “Islomiy davlat” guruhiga qarshi harbiy-havo amaliyotlari boshlandi. Bu urush bir necha yilga cho’ziladi, deydi u. Obama Eronni yadro quroli yaratish yo’lidan qaytarishda ham muvaffaqiyatga erishmoqchi.
Vashingtondagi Amerika taraqqiyot markazida tahlilchi Larri Korb Obamaning saylov kampaniyasida tashqi siyosat bo’yicha maslahatchi bo’lib ishlagan. Uning aytishicha, prezident dunyo ishlaridan ko’ra ichki masalalarga diqqatni ko’proq qaratmoqchi.
“Obama mamlakat ichidan kuchli bo’lmaguncha dunyoda kuchli bo’la olmasligini yaxshi tushunadi deb o’ylayman", - deydi Korb.
AQShning Rossiya bilan munosabatlari Ukraina sabab ancha sovigan. Aloqalar murakkab, ammo ularni yaxshilash kerak, ikki mamlakat ko’p masalalarda hamkorlik qilishi mumkin, deydi tahlilchi.
Chorshanba kuni Xalqaro fazo stansiyasining AQShga qarashli qismida avariya sodir bo’lgach, amerikalik astronavtlarga rus kosmonavtlari yordam berdi.
“Hamma Rossiyaning Ukrainadagi harakatlaridan shikoyat qiladi. Ammo fazoda astronavtlarimizni kim qutqardi? Ruslar! Ruslar bizga kerak. Ular bizga Afg’onistonga yukni olib kirib-chiqishda yordam berishdi. Ha, ularning Ukrainadagi harakatlari bizga yoqmayapti, ammo bu ruslarga qarshi siyosat ishlab chiqishimiz kerak deganimasku. Ular bilan turli yo’nalishlarda hamkorlik qilishimiz zarur", - deydi Korb.
Kongressdagi chiqishida Obama tashqi siyosatdagi yutuqlari qatorida Xitoy bilan iqlim o’zgarishiga doir tarixiy kelishuvni, ebola virusiga qarshi kurash uchun yuzlab askarlarning G’arbiy Afrikaga yuborilganini tilga olishi kutilmoqda.
</doc>
<doc docid='voa_2496531' lang='uzb' type='mono' source_url='https://www.amerikaovozi.com/a/ebola-preparedness-nurses/2496531.html' term='ebola'>
Ebolaga qarshi tayyorgarlik hamon yetarli emas
Amerikada atigi ikki-uch kishida Ebola virusi aniqlangan bo’lsa-da, kasallik tarqalishi mumkinligi aholi orasida vahima uyg’otadi.
Hamshiralar prezident Barak Obamadan barcha kasalxonalar uchun majburiy qonun-qoidalar joriy etishni so’ramoqda. Ular nazarida hozirgi tayyorgarlik yetarli emas.
Texasning Xyuston shahridan Kongressga saylangan Shila Jekson Li shifokor va hamshiralar bilan yonma-yon turib, Amerikadagi barcha kasalxonalarni maxsus kiyimlar bilan ta’minlashga chaqirdi.
“Ebolaga chalingan bemorlar bilan yuzlashadigan, ularni davolaydigan tibbiyot xodimlari, jumladan hamshiralar, virusdan saqlovchi forma kiyishi kerak. Ularning sog’ligi haqida kim o’ylaydi?”, - deydi qonunchi.
Prezident Obama virus tarqalishining oldini olishga qaratilgan qoida va ko’rsatmalarni farmon bilan bir qolipga solmoqchi. AQSh Hamshiralar uyushmasi treninglarni ko’paytirishni talab qilmoqda. Tashkilot vitse-prezidenti Melinda Markovitz:
“Hamshiralar bu kiyimlardan qanday foydalanish bo’yicha treningdan o’tmagan. Ayrim kasalxonalarda bunday vositalar umuman yo’q”.
Ebola bilan kasallangan ilk bemorni qabul qilgan Dallas kasalxonasi ko’p tanqidga uchradi. Tomas Erik Dankanni davolagan ikki hamshira virusni undan yuqtirib olgan edi. Ulardan biri sog'aygan.
Hamshiralar profsoyuzi Afrika g’arbida kasallik tarqala boshlaganidan beri AQSh ham bunga tayyor turishi kerak, deb eslatib kelgan.
“Kasalxonalarga borib, savollar berdik. Afrika epidemiya bilan olishyapti, agar virus Amerikaga yetib kelsa, xodimlaringiz bunga tayyormi? Qanday ishlar olib borayapsizlar, deb so’raganmiz”, - deydi Markovitz. “Har qanday infeksiyaga tayyormiz deyishgandi. Bu yolg’on bo’lib chiqdi”.
Hamshiralar manfaatini himoya qiluvchi tashkilot o’tkazgan so’rov natijasiga qaraganda, AQSh kasalxonalarining 85 foizi epidemiya bilan kurashishga tayyor emas ekan.
Gvendolin Agbatekve Texas poytaxti Ostinda kasalxonada ishlaydi. Dallasda ikki hamshira ishini bajarayotib virusni yuqtirgani aqlga sig’mas holat, deydi u.
“Bemorlarni parvarishlab, o’z ishiga mas’uliyat bilan yondashgan odamlarning o’zi yetarli himoya bilan ta’minlanmasa, bu qanaqasi?”
Yana bir hamshira Kelli Millerga ko’ra, maxsus kiyimlarni kiyish va yechishda kuzatuv o’ta muhim. Ularni yarim soatdan ortiq ishlatish qiyin. Xatoga yo’l qo’ymaslik uchun jarayonni kamida ikki kishi kuzatishi shart.
“Birgalikda ishlashning mohiyati ham shunda. Protokolga to’liq rioya qilinsa, xatolar zudlik bilan tuzatiladi”, - deydi u.
Jamoatchilikka bu kasallik va undan saqlanish yo’llari haqida ma’lumot berish ham katta ahamiyatga ega. Vahimaga o’rin yo’q, chunki barcha choralar ko’rilyapti, vaksinalar sinovdan o’tayapti, deydi rasmiylar.
Adobe Flash Player ni yuklang
Ebolaga qarshi maxsus guruhlar - US Ebola Swats
width
px
height
px
0:02:07
268p | 5,2MB
358p | 7,3MB
480p | 11,7MB
Adobe Flash Player ni yuklang
Ebolaga qarshi kurash/Hamshiralar talabi - Ebola/Nurses
width
px
height
px
0:03:14
268p | 7,8MB
358p | 10,6MB
480p | 16,5MB
</doc>
<doc docid='voa_2455396' lang='uzb' type='mono' source_url='https://www.amerikaovozi.com/a/obama-us-military/2455396.html' term='ebola'>
Obama Iroqqa askar jo'natmaslik ahdida qat'iy
AQSh Mudofaa vazirligi rasmiylari Kongressga bergan ko’rsatmasida, agar zarurat tug’ilsa, Iroqqa piyoda askarlar ham borishi mumkin, degan edi. Ammo prezident Barak Obama Florida shtatida harbiylar bilan uchrashuvda Iroqqa qo’shin yuborish niyati yo’q ekanini takrorladi.
XXI asr kirib kelishi bilan AQSh bir emas, ikki urushga tortildi. Oradan 14 yil o’tib, mamlakat oliy bosh qo’mondoni askarlarni ortiq urush maydoniga jo’natmaslikka va’da bermoqda.
“Siz va boshqa harbiylar Iroqda yana bir urushda qatnashishini istamayman. O’n yildan ortiq olib borilgan urushdan keyin, endi o’ziga xos imkoniyatlarimizni ishga solib, hududdagi hamkorlarimizga boshqa yo’llar bilan yordam berish ko’proq samara beradi. Ular kelajagini o’zlari belgilashi kerak”, - deydi Obama.
Prezident Obama terrorizmga qarshi kurash va “Islomiy davlat” jangari guruhini yakson qilish bo’yicha ishlab chiqqan yangi strategiyasi yuzasidan qo’mondonlar hisobotini tinglagach, Makdil havo kuchlari bazasida nutq qildi.
Bir hafta avval e’lon qilingan strategiya dunyo bo’ylab jangarilarga qarshi koalitsiya tuzishni hamda guruhga qarshi havo hujumlarini kuchaytirishni ko’zda tutadi.
Prezidentning Iroqqa qayta qo’shin kiritmaslik haqidagi bayonoti AQSh Qurolli kuchlari bosh shtabi qo’mondoni general Martin Dempsi Kongressga hisob berishi ortidan yangradi.
“Agar Amerikaga qarshi tahdid tug’ilsa, men prezidentga murojaat qilib, piyoda qo’shinlarni kiritishni so’rayman”, - degan edi Dempsi.
Ammo Obama askarlarni urush maydoniga jo’natmaslik ahdida qat’iy.
Barak Obama Floridadagi harbiy havo bazasi askarlari huzurida nutq so'zlamoqda, 17-sentabr, 2014-yil.
Uning aytishicha, Qo’shma Shtatlar koalitsiyaga yetakchilik qilishda davom etadi, ammo bu yetakchilik boshqacha bo’ladi. “Islomiy davlat”dan tortib Ebolagacha bo’lgan yangi tahdidlarga shunday javob beramiz, deydi Obama.
“Qutqarish amaliyotiga ehtiyoj sezilsa, dunyoga tahdid tug’ilsa, ya’ni jahon yordamga muhtoj bo’lsa, hamma Amerikaga qaraydi. Hatto AQShdan shikoyat qiladiganlar ham. Yordam kerak bo’lganda, ular kimga murojaat qiladi? Albatta, bizga”, - deydi prezident Obama.
Ebola epidemiyasidan aziyat chekayotgan G’arbiy Afrikaga ham eng katta yordamni AQSh va’da qildi. Qo’shma Shtatlar zarur tibbiy markazlarni qurish uchun mintaqaga 3000 askar jo’natmoqda.
</doc>
<doc docid='voa_2529077' lang='uzb' type='mono' source_url='https://www.amerikaovozi.com/a/us-ebola-troops/2529077.html' term='ebola'>
G'arbiy Afrikaga borayotgan zobitlar maxsus tayyorgarlikdan o'tadi
AQSh Ebolaga qarshi kurashda yordamlashish uchun G'arbiy Afrikaga 2200 harbiy mutaxassis jo'natgan. Ularning qariyb yarmi Kentuki shtatidagi Fort Kempbel bazasidan. Safarbar etilishdan oldin bu zobitlar maxsus tayyorgarlikdan o'tadi
Ebolaga qarshi kurash shu yerda boshlanadi. Fort Kempbel bazasidan G'arbiy Afrikaga 1000 dan ortiq askar ketdi.
Kasallikdan qanday himoyalanish bo'yicha maxsus trening o'tmoqda. Ayrim askarlar kelasi kunlar ichida Liberiyaga jo'nash arafasida.
"Xavotirdaman deb aytsam to'g'ri bo'lmaydi. Yangi narsalarni ko'rish va tajriba orttirish imkoniyati borligidan xursandman. Bu safarning Afg'oniston yoki boshqa joylardagi missiyalardan farq qilishini tushunaman", - deydi askarlardan biri.
Ko'plab zobitlar Ebolaga qarshi kurash markazlarini qurishda yordam beradi. Alvaro Kalvilo kabi shifokorlar esa sog'liqni saqlash xodimlarini tayyorgarlikdan o'tkazishga ko'maklashadi.
"Hammasi joyida. Bu bilan bemalol dorilarni bera olaman", - deydi Kalvilo ustiga kiyilgan himoya kiyimiga ishora qilib.
AQSh Mudofaa vaziri Chak Xeygl bazaga kelib, safarga tayyorlanayotgan askarlar bilan ko'rishdi. Uning aytishicha, AQSh harbiylari Ebolaga qarshi kurashda juda muhim vazifani amalga oshirmoqda.
"Shu paytgacha sizlar qilgan bu ishlar katta, ha, juda katta ta'sir kuchiga ega", - dedi Xeygl.
Askarlar Ebola yuqtirgan bemorlar bilan to'g'ridan to'g'ri yuzlashmasa ham, har ehtimolga qarshi, ularning har biri xavf bilan yuzlashishga tayyor turishi shart. Safar nihoyasida ular 21 kunlik karantinda o'tiradi.
Adobe Flash Player ni yuklang
Ebolaga qarshi kurash - US Troops/Ebola
width
px
height
px
0:02:35
268p | 6,5MB
358p | 9,1MB
480p | 14,0MB
</doc>
<doc docid='voa_2489772' lang='uzb' type='mono' source_url='https://www.amerikaovozi.com/a/kerry-china/2489772.html' term='ebola'>
Kerri Xitoy rasmiysini o'z uyida qabul qildi
AQSh Davlat kotibi Jon Kerri Bostondagi uyida ilk bor norasmiy shaklda Xitoy rahbarlaridan birini qabul qildi. Muloqot mazmunga boy bo'ldi, deyiladi Davlat departamenti bayonotida.
Kerri va Xitoy Davlat maslahatchisi Yan Dzechi ikki kun davomida ebola va "Islomiy davlat"ga qarshi kurash, Eron va Shimoliy Koreya yadro dasturlariga doir muzokaralar xususida fikr almashdi.
"Ko'p masalalarda AQSh va Xitoy hamkorlik qilmoqda. Ayrim mavzularga doir qarama-qarshi fikrdamiz, ammo muloqot orqali ular bilan shug'ullanyapmiz", - dedi Kerri.
"Osiyo-Tinch okeani mintaqasi muhim hudud bo'lib, ikki davlat hamkorligini oshirishi lozim", - dedi Xitoy maslahatchisi.
Ikki arbob inson huquqlari, Gonkongdagi chiqishlar, kiber-josuslik xususida ham gaplashgan.
Kelasi oy Pekinda Osiyo-Tinch okeani rahbarlarining sammiti bo'lib o'tadi. Ikki mamlakat Prezidentlari Barak Obama va Si Zinpin tadbirdan so'ng alohida muloqot qilishi kutilmoqda.
</doc>
<doc docid='voa_2490357' lang='uzb' type='mono' source_url='https://www.amerikaovozi.com/a/nyc-ebola-hospital/2490357.html' term='ebola'>
Nyu-Yorkdagi kasalxona ebolaga tayyor
Nyu-Yorkdagi eng katta aeroport ebola virusini yuqtirgan odamlarni qabul qilishga tayyor. Shaharda kasallik qayd etilmagan bo’lsa-da, kerakli choralar ko’rilgan.
Nyu-Yorkning Kvins dahasidagi kasalxona Jon Kennedi nomli xalqaro aeroportdan bor-yo’g’i 16 kilometr narida joylashgan. Yaqindan buyon bu yerda G’arbiy Afrikadan kelgan yo’lovchilar tibbiy ko’rikdan o’tkazilmoqda. Maqsad - ebola virusini yuqtirgan kishilarni aniqlash va tegishli chora ko’rish.
Favqulodda holatlar boshqarmasi boshlig’i Mark Kindshu seshanba kuni tashkil etilgan matbuot konferensiyasida kasalxonada ebolaga chalingan bemorlar uchun alohida joy ajratilganini ma’lum qildi.
“Favqulodda holatlar boshqarmasi bemorlarni qabul qilishga tayyor,” - dedi u.
Doktor Kindshuning bildirishicha, bemorlar Sog’liqni saqlash vazirligining Nyu-York shahar boshqarmasi hamda Kasalliklarni nazorat qilish va oldini olish markazi ishlab chiqqan ko’rsatmalarga ko’ra aniqlanadi.
“Eng muhimi bemor ebola holatlari qayd etilgan o’lkalarga sayohat qilgan-qilmaganligini aniqlashdan iborat,” - dedi u.
Kasalxona rasmiylari hozirga qadar ebola virusini yuqtirgan biror odam aniqlanmaganini bildirmoqda.
Yuqumli kasalliklarni nazorat qilish va bemorlarga xizmat ko’rsatish markazi rahbari Mimi Lim esa kasalxona ko’p yillardan beri shay ahvolda ekanini aytadi.
“Gap shundaki, bundan bir necha yil avval biologik terror xurujlariga qarshi tayyorgarlik ko’ra boshlaganmiz. Bunday choralar biz uchun yangilik emas. Biroz o’zgartirishimiz kerak, xolos”.
Mutaxassislarga ko’ra, yaqinda Afrikadagi ebola tarqalgan mamlakatga safar qilgan yoki kasal bilan muloqot qilgan odam 21 kun davomida issig’ini o’lchab turishi va oilaviy shifokor bilan bog’lanishi lozim. Virusni yuqtirganman deb o’ylasangiz avval kasalxonaga qo’ng’iroq qiling.
Ammo Kvins kasalxonasining yuqumli kasalliklar bo’lim boshlig’i, doktor Sorana Segal-Morer odamlarni xavotir olmaslikka chaqirdi. Issig’ingiz biroz baland bo’lsa yoki ko’nglingiz aynayotgan bo’lsa, bu ebola emas, boshqa, yengilroq kasallik bo’lishi ehtimoli katta. Shu bois ortiqcha tashvish qilmang, lekin ogoh bo’ling, deydi shifokor.
</doc>
<doc docid='voa_3173674' lang='uzb' type='mono' source_url='https://www.amerikaovozi.com/a/zika-who/3173674.html' term='ebola'>
Zika virusi global tahdidmi?
Zika virusi tarqalmoqda. 2014 va 2015-yillarda Ebola virusi butun dunyoni xavotirga solgan edi. Chivinlar orqali yoyilayotgan Zika Markaziy va Janubiy Amerikadan kelmoqda. Chivinlar okeanlardan boshqa qit’alarga o’tolmaydi, lekin virusni yuqtirgan sayyohlar boradi. Zika, ayniqsa, homilador ayollar uchun xavfli. Chaqaloq nogiron tug’ilishi mumkin. Epidemiyaning oldini olish uchun qanday choralar ko’rilmoqda?
Zika virusiga Kolumbiyada eng ko’p uchragan odamlar Kukuta shahrida yashaydi. Chivinlarni haydash va infeksiya tarqalishining oldini olish maqsadida shaharda qator choralar ko’rilmoqda, aholiga foydali maslahatlar berilmoqda.
"Farroshlik bilan shug’ullanuvchi kompaniyalar uyma-uy yurib, odamlarga idishlarda suvni to’la saqlamaslikni tavsiya qilishmoqda, aks holda suv ikki kunda zararlanib, lichinkalar chivinlarga aylanadi", - deydi shahar hokimi Sezar Roxas Ayala.
Lotin Amerikasidagi boshqa mamlakatlarda ham o’xshash choralar ko’rilyapti.
Braziliyada Zika infeksiyasi oqibatida mikrotsefaliya qayd etilmoqda, ya’ni odatdagidan kichikroq boshli chaqaloqlar tug’ilyapti. Mamlakatdagi homilador ayollar vahimaga tushgan.
"Bizda boy rayonlarda bo’lgani kabi oqar suv yo’q. Mahallamiz qashshoq, odamlarimiz g’arib. Hech kimning biz bilan ishi yo’q. Qo’shnilar bir-biriga yordam beradi, xolos. Atrofda kalamushlar ko’p. Ahvol juda yomon", - deydi homilador ayollardan biri.
Amerikada ham bir necha odamning Zika virusini yuqtirgani xabar qilindi. Kasallik ularga xorijda o’tgan.
AQSh sog’liqni saqlash mutasaddilari epidemiya xavfi yo’q, deydi.
"Shunga o’xshash virus bilan bir necha yildan beri tanishmiz. Denge yillar davomida Amerika sohillari bo’yida ivirsib yurdi, ba’zi joylarda kichik hajmdagi epidemiyalarni ham ko’rdik, ammo Amerikada ikki million odamni qamrab olgan denge epidemiyasi kuzatilmadi”, - deydi AQSh Allergiya va yuqumli kasalliklar instituti direktori Entoni Fauchi.
Shunga qaramay, deydi mutasaddilar, ehtiyot choralarini ko’rish, odamlarni ogohlantirish lozim.
Ikki hafta oldin Zika virusi 14 mamlakatda qayd etilgan edi, bugunga kelib esa 25 davlatga tarqaldi. Jahon sog’liqni saqlash tashkilotining ogohlantirishicha, to’rt milliongacha odam Zikani yuqtirishi mumkin.
Tashkilot Bosh direktori Margaret Chenning aytishicha, davlatlar virus tarqalishini kuzatishda hamkorlik qilishi, chivinlarning ko’payishiga yetaklovchi muhitni nazoratga olish, Zikaga qarshi vaksinani ishlab chiqarish jarayonini tezlashtirish kerak.
Zika Afrikaning Uganda mamlakatidagi o’rmonning nomi bo'lib, ilk bor 1947-yilda o'sha yerda topilgan. Olimlarga ko’ra, unga qarshi vaksinani yaratishga bir necha yil ketishi mumkin. Zika virusini yuqtirgan odamda toliqish, bosh va bo’g’imlarda og’riq, isitma kabi simptomlar paydo bo’ladi.
</doc>
<doc docid='voa_2459341' lang='uzb' type='mono' source_url='https://www.amerikaovozi.com/a/obama-un/2459341.html' term='ebola'>
AQSh dunyo ahlini jangarilar va ebolaga qarshi kurashga da'vat etmoqda
Prezident Barak Obama Iroq va Suriyadagi “Islomiy davlat” jangarilari hamda G’arbiy Afrikada keng quloch yozayotgan ebola virusiga qarshi dunyoni oyoqqa turg’izish uchun BMT Bosh assambleyasiga murojaat qilmoqchi. Kuzatuvchilar nazarida AQSh global inqirozlarni hal qilishda yana yetakchilik roliga qaytmoqda.
AQShning Iroqdagi urushiga barham berish hamda dunyoda AQSh harbiylari sonini kamaytirish va’dasi bilan hokimiyatga kelgan va keyinroq tinchlik bo’yicha Nobel mukofotini qo’lga kiritgan Obama yana Iroqda katta harbiy koalitsiyaga yetakchlik qilish arafasida. U BMT minbaridan turib jahonni “Islomiy davlat” jangarilari hamda Ebola virusiga qarshi boshlangan kurashga qo’shilishga chaqirmoqchi.
“Amerika bu terror xavfini qaytarish uchun keng koalitsiyaga yetakchilik qiladi. Maqsadimiz aniq: “Islomiy davlat” guruhini mukammal va puxta kurash usuli bilan zaiflashtiramiz va yakson qilamiz”, - deydi Obama.
Obama strategiyasiga ko’ra, Iroqqa AQShning 1000 askari joylashtiriladi, ammo ular to’g’ridan-to’g’ri janglarda ishtirok etmaydi.
2011-yil amerikaliklar orasida urushga qarshi kayfiyat oshgan bir paytda Obama Amerika qo’shinlarini Iroqdan olib chiqqan edi.
Ammo yangi tahdidlar oldida Obamaga nisbatan Amerika o’z kuchini ko’rsatishi kerak, degan bosimlar oshmoqda.
Bu esa Obamani qiyin ahvolga soldi, deydi Amerika Tadbirkorlik instituti tahlilchisi Maykl Rubin.
“Prezident Obamaning AQShni Iroqqa qayta olib kirmaslik qarori mutlaqo to’g’ri. Ammo muammo shundaki, Iroqda vaziyat o’zgarmoqda. Obama, g’oyaviy jihatdan, bunday harbiy harakatlarga qarshi bo’lib kelgan. Shuning uchun u ochiq hujumga o’tishdan o’zini tiyib kelmoqda”, - deydi tahlilchi.
Buninig ustiga, G’arbiy Afrikadagi ebola virusi yangi global tahdid manbaiga aylandi. Liberya va mintaqaning boshqa mamlakatlariga yordam berish uchun AQSh 3000 askar jo’natmoqda.
“Epidemiya tarqalishi bilan dunyo yordam istab AQShga yuzlandi. Bu masalada faqat Qo’shma Shtatlarda mavjud imkoniyatlardan foydalanib yordam berishga tayyormiz. Xalqaro hamjamiyatni ham oyoqqa turg’izamiz. Buni ham faqat Amerika qila oladi”, - deydi Oq uy rahbari.
Obamaning saylov kampaniyasida tashqi siyosat bo’yicha maslahatchilik qilgan Lerri Korbning aytishicha, Obamaga Iroq va Liberiya hukumatlari yordam so’rab murojaat qilgan.
“Bizni u yerlarga borishga, masalan, Liberiya prezidenti va Iroq chaqirayotgani uchun hozirgi vaziyat farqli ekanini tan olishimiz kerak”, - deydi u.
BMT doirasida Obama iqlimga oid sammitda ishtirok etib, Xavfsizlik kengashining xorijlik jangarilarga oid yig’iniga yetakchilik qiladi. Qolgan vaqtini esa “Islomiy davlat” va ebola bilan kurashga boshqa davlatlarni jalb qilishga sarflashi rejalangan.
</doc>
<doc docid='voa_2638920' lang='uzb' type='mono' source_url='https://www.amerikaovozi.com/a/us-ebola-troops-withdrawal/2638920.html' term='ebola'>
Ebola bilan olishgan Amerika askarlari uyga qaytadi
Prezident Barak Obama bugun Ebola epidemiyasi bilan olishish uchun G'arbiy Afrikaga safarbar etilgan harbiylarni vatanga qaytarish rejasini e'lon qiladi.
AQSh bu amaliyotlar muvaffaqiyatli kechganini e'tirof etayapti.
Liberiya, Senegalda ishlayotgan 1300 amerikalik askar apreldan boshlab uyga qaytadi. Epidemiyani jilovlashni uddaladik, deydi rasmiylar.
G'arbiy Afrikada taxminan 100 harbiy qolishi, Liberiya armiyasi bilan ishlashda davom etishi kutilmoqda.
Ebola o'tgan bir yilda qariyb 9 ming odamni hayotdan olib ketdi.
Biroq Jahon sog'liqni saqlash tashkiloti kasallikni butunlay yengish uchun hali qilinadigan ishlar bor, deydi.
</doc>
<doc docid='voa_2411059' lang='uzb' type='mono' source_url='https://www.amerikaovozi.com/a/ebola-virus/2411059.html' term='ebola'>
Jahon sog'liqni saqlash tashkiloti Ebola virusiga davo izlamoqda
Jahon sog’liqni saqlash tashkilotining bildirishicha, xavfli Ebola virusiga chalingan bemorlarga hali sinalmagan dorilarni berish, shu tariqa davo yo’llarini izlash asosli.
G’arbiy Afrika davlatlarini qamragan dard mingdandan ziyod odamni hayotdan olib ketib ulgurgan va uning davosi hali topilganicha yo’q.
Xalqaro tashkilot tavsiyasi shuki, biror dori-darmonni berishdan oldin odamning ruxsatini olish, uning qarorini hurmat qilish nihoyatda muhim.
Jahon sog’liqni saqlash tashkiloti dushanba kuni shu mavzuda muhokama o’tkazgan. Bu orada, kasallik tarqalgan davlatlardan biri Liberiya rasmiylarining aytishicha, Amerika kompaniyasi Ebola bilan og’rigan ikki shifokorni davolash uchun tez orada yangi dorini yetkazishi kutilmoqda.
ZMapp nomli dori hali to’liq sinovdan o’tmagan, odam organizmiga ziyon qilmasligi aniq emas. Bu vosita ispan rohibga berilgan, biroq Madriddagi kasalxonaning bugun bildirishicha, rohib hayotdan ko’z yumgan. Amerikalik ikki bemor ham bu moddani iste’mol qilib ko’rgani, ahvoli biroz yaxshilangani aytiladi.
Ebola virusi asosan Gvineya, Siyerra-Leone va Liberiyada tarqaldi. Nigeriya Sog’liqni saqlash vazirligi 10 odamda virus aniqlanganini aytmoqda.
</doc>
<doc docid='voa_2525129' lang='uzb' type='mono' source_url='https://www.amerikaovozi.com/a/project-saphire-20-years/2525129.html' term='ebola'>
"Yoqut operatsiyasi" - Markaziy Osiyoni yadroviy ashyolardan tozalagan loyiha
VASHINGTON —
1994-yilning noyabr oyida AQSh va Qozog’iston birgalikda maxfiy bir loyihani amalga oshirgan. “Yoqut operatsiyasi” deb atalmish ishda qariyb 600 kilogram o’ta boyitilgan uran Ust-Kamenogorsk shahridan Amerikaga ko’chiriladi.
Operatsiya 1991-yilda asos solingan Nann-Lugar dasturining bir qismi edi. Respublikachi senator Richard Lugar va demokrat senator Sem Nann boshlagan tashabbus AQSh Mudofaa vazirligi tomonidan moliyalanib, shu kungacha Qozog’iston, Ukraina va Belarusda minglab yadroviy qurollar va materiallar yo'q qilindi. Chiqindilar Rossiyadagi maxsus inshootlarga olib boriladi.
Nann-Lugar dasturi asosida 1991-yildan beri 7600 jangovar kallak va 900 qit’alararo ballistik raketa yo’q qilingan.
“Yoqut operatsiyasi” va boshqa amaliyotlarni olib borgan hamda uni o’rgangan jurnalist va tadqiqotchilar xulosasi shuki, Nann-Lugar loyihasi Amerikaning Yevropani Ikkinchi jahon urushidan so'ng tiklagan Marshall rejasidan keyingi eng muvaffaqiyatli ko'mak programmasidir.
Dunyo yadroviy xavfsizligini ta’minlash insoniyat oldidagi eng zarur vazifalardan biri ekanini hisobga olsak, deydi ular, ko’p sohalarda kelisha olmaydigan davlatlarning bunday nozik ishlarni hamjihatlikda bajara olgani ulkan yutuq.
Qozog'iston 1991-yilda mustaqillikka erishganida atom aslahalari bo'yicha to'rtinchi o'rinda edi. Respublika ulardan butkul voz kechgan.
Qozog'istonning AQShdagi elchisi Kayrat Umarov
Mamlakatning Vashingtondagi elchisi Kayrat Umarov deydiki, uning davlati nafaqat Markaziy Osiyo, balki butun jahon atom qurollaridan xoli bo’lishini istaydi va bu yo’lda faol harakat qilishda davom etadi.
Hozirda iste’foga chiqqan senator Lugar fikricha, agar Qozog’iston va uning qatorida Ukraina va Belarus o’z hududidagi atom material va inshootlaridan qutulishni xohlamaganida, bugun vaziyat tamoman boshqacha bo’lishi mumkin edi.
Yangi mustaqil davlatlar o’z kelajagini yadroviy qurollarda ko’rmadi. Ularni rad etdi va bu borada xalqaro hamjamiyat bilan hamkorlik qildi. Bu respublikalardagi bugungi ahvol bizga qanchalik yoqadi yoki yoqmaydi, deydi arbob, rahbarlarning bundan 24 yil oldin qilgan strategik qarorlarini olqishlamay bo’lmaydi.
Chapdan jurnalist Deyvid Xoffman, Oq uy rasmiysi Lora Xolgeyt, Davlat departamentidan Endryu Veber va Milliy xavfsizlik arxividan Tom Blanton Strategik va xalqaro tadqiqotlar markazida o'tgan davra suhbatida, 17-noyabr, 2014
​Sovet Ittifoqidan qolgan yadroviy qurollar va ashyolar taqdiri haqida kitob yozgan amerikalik jurnalist Deyvid Xoffman qayd etishicha, SSSR o’rnida 15 yangi davlat paydo bo’lar ekan, ularda yotgan atom arsenali Vashingtonni u qadar tashvishga solmagan. Asosiy e’tibor Amerikaning 75 yillik dushmani barbod bo’layotganida edi. Kommunizmning ajali yetdi va undan qutulayapmiz, deya yengil nafas olayotgan siyosatdonlar qurollar va yangi tuzumlar oldidagi muammolar bilan shug’ullana boshlaguncha ancha payt o’tgan, deydi jurnalist.
Senator Richard Lugar
Senator Lugar va Nann jonbozlik ko’rsatib, masalani ko’tarmaganida, nima bo’lar edi? Vaqtni boy berish xavf darajasini oshirgan bo’lar edi, albatta, deydi ekspert.
Hozirda Oq uyda Milliy xavfsizlik kengashida ommaviy qirg’in qurollari va terrorizmga qarshi kurash idorasi rahbari Lora Xolgeyt o’sha paytda yosh mutaxassis edi va loyihada ishlagan. Dastur davlatlar orasida ishonchni oshirgan, deydi u, ayniqsa Amerika va Qozog’iston orasida. Bugun respublika yadroviy xavfsizlikni ta’minlashda yetakchi rol o’ynaydi.
Senator Sem Nunn
Iste’fodagi senator Sem Nann bugun Vashingtonda hukmron siyosiy tarqoqlik va o’zboshimchalik kayfiyatidan norozi. 1990-yillarda Amerika poytaxtida siyosatchilar til topisha olar edi, shu bois davlat xalqaro maydonda ham jiddiy ishlarni bitira olgan, deydi u.
AQSh Mudofaa vazirligi va Davlat departametida ishlab, bugungi kunda Ebola kasalligiga qarshi sa’y-harakatlarga boshchilik qilayotgan Endryu Veber ta’kidlashicha, o’tgan yili Suriyani kimyoviy qurollardan tozalashda hamda hozir epidemiyaga qarshi amaliyotlarda Nann-Lugar dasturidagi tajriba qo’l kelmoqda. Eng asosiysi, xalqaro kelishuvga erishish va uni texnik jihatdan amalga oshira olish, deydi Veber.
Davlat departamentida Markaziy Osiyo bilan aloqalarga mas'ul diplomatlardan biri Richard Xoagland
Davlat departamentida Markaziy Osiyo bilan aloqalarga mas’ul diplomatlardan biri, mintaqada elchilik qilgan Richard Xoagland deydiki, Qozog’iston bilan aloqalar metindek mustahkam. “Qozog’iston, shubhasiz, mintaqaviy lider. Nimaiki masala bo’lmasin, AQSh u bilan maslahatlashmay ish tutmaydi. Yadroviy xavfsizlikni ta’minlash hamkorligimizning muhim bir qismi”,- deydi rasmiy.
renderExternalContent("https://www.youtube.com/embed/OH7sjyVP-4g?&&&fs=1&enablejsapi=1")
​
</doc>
<doc docid='voa_2521564' lang='uzb' type='mono' source_url='https://www.amerikaovozi.com/a/obama-g20/2521564.html' term='ebola'>
Obama: Amerika global lider ekan, dunyo muammolari yechimi uning bo'ynida
Amerika rahbari Barak Obama bugun Avstraliyaning Brisban shahridagi Kvinslend universitetida yoshlarga murojaat qilar ekan, o'z davlati oldidagi mas'uliyat va majburiyatlar haqida gapirdi.
Terrorizmga qarshi kurash, Ebola singari kasalliklarni yengish, iqlimdagi salbiy o'zgarishlarning oldini olish va boshqa ko'plab global muammolarga nisbatan AQSh oldingi qatorda turib chora ko'radi, deydi Obama. Chunki, deydi u, Qo'shma Shtatlar dunyoning har jihatdan eng qudratli mamlakati.
"Osiyo-Tinch okeani Amerika tashqi siyosatidagi eng muhim mintaqa. Matbuotga qarab buni bilish qiyindir, lekin haqiqat shuki, e'tibor sizda",- deydi prezident ommaga qarab.
Osiyo tezlikda rivojlanayotgan va takomillashayotgan qit'a. Amerika har bir davlat bilan hamkorlikni kengaytiradi, deydi Obama.
"Xalqaro qonunlar va kelishuvlar asosida qadam tashlaymiz. Katta davlatlar kichiklarini qo'rqitib emas, murosa va til topishish orqali harakat qilishi kerak. Bir-birimizga kerakmiz. AQSh bu mintaqada sodiq ittifoqchilarga ega va ular himoyasi uchun qo'ldan kelgan barcha chorani ko'radi",- deydi Obama.
Qonun ustuvorligi va demokratiya - Amerika shularni targ'ib qilishda davom etadi.
Iqlimdagi muammolarga qarshi kurash yo'lida esa AQSh 3 milliard dollar ajratadi, deydi prezident. Hamkor davlatlarga zaharli gazlar miqdorini kamaytirish uchun zarur texnologiyaga ega bo'lishida yordam beriladi.
</doc>
<doc docid='voa_2414695' lang='uzb' type='mono' source_url='https://www.amerikaovozi.com/a/ebola-doctors-without-borders/2414695.html' term='ebola'>
Chegara bilmas shifokorlar: Ebolani eplay olmayapmiz
Chegara bilmas shifokorlar tashkiloti rahbarining tan olishicha, G’arbiy Afrikada xatarli Ebola virusi shu qadar tez tarqalayaptiki, tibbiyot xodimlari chora ko’rishga ulgurmayapti.
Tashkilot prezidenti Joan Lyu so’zlariga ko’ra, Jahon sog’liqni saqlash tashkiloti epidemiyani jilovlash uchun dadilroq harakat qilishi kerak.
Lyu G’arbiy Afrikaga 10 kunlik safari ortidan Jenevada so’zladi. Virus qamragan davlatlarda ahvol urush holatini eslatadi, deydi u.
“Odamlar qo’rquvda, qayerda bormang, vahima hukm surayapti. Nimalar ro’y berayotganini hech kim tushunmayapti”, - deydi Chegara bilmas shifokorlar rahbari.
Uning taxminicha, epidemiyani nazoratga olish uchun yarim yil vaqt ketadi.
Payshanba kuni Jahon sog’liqni saqlash tashkiloti Ebola bilan bog’liq ahvol avval o’ylanganidan xavfli ekanini tan oldi.
BMT hisob-kitobiga ko’ra, Gvineya, Liberiya, Nigeriya va Siyerra-Leoneda Eboladan 1069 odam nobud bo’ldi. Yana chamasi ikki ming kishida virus aniqlandi.
Ebolaga davo topilganicha yo’q.
</doc>
<doc docid='voa_2488911' lang='uzb' type='mono' source_url='https://www.amerikaovozi.com/a/ebola-cuba-us/2488911.html' term='ebola'>
Kuba ebolaga qarshi kurashda AQSh bilan hamkorlikka tayyor
Kuba sobiq rahbari Fidel Kastro G'arbiy Afrikada ebola virusiga qarshi kurashda Kuba AQSh bilan hamkorlikka tayyor ekanini bildirdi.
88 yashar arbobning radio orqali o'qib eshittirilgan bayonotida aytilishicha, Kuba bu ishni Amerika bilan aloqani yaxshilash uchun qilayotgani yo'q.
"Bu jahon tinchligi uchun qilinayotgan ish", - deyiladi Kastro bayonotida.
AQSh Davlat kotibi Jon Kerri Kubaning bu boradagi harakatlarini yuqori baholadi. Unga ko'ra, atigi 11 million aholisi bor bu davlat G'arbiy Afrikaga 165 tibbiy mutaxassisini yubordi va yaqin kunlarda yana salkam 300 nafarini safarbar qilmoqchi.
Kuba azaldan dunyodagi favqulodda holatlarda yordam qo'lini cho'zib keladi.
"Xalqaro tashkilotlar halokatli virusga qarshi yordam so'raganida bir daqiqa ham kutmadik. Kuba og'ir kunlarda barchaga birday yordam berib kelgan", - deyiladi Kastro bayonotida.
Aytish joiz, AQSh va Kuba raqib davlatlar, o'rtada diplomatik aloqa yo'q.
Gumanitar yordam bilan shug'ullanuvchi Oksfam agentligi Yevropa Ittifoqi tashqi ishlar vazirlaridan ebola virusiga qarshi kurashda faolroq bo'lishga chaqirdi.
Britan tashkiloti rahbari Mark Goldringning aytishicha, virus epidemiyasidan jiddiy zarar ko'rgan Syerra-Leone, Gvineya va Liberiyaga qo'shimcha askar, tibbiy mutaxassislar yuborish, qo'shimcha pul ajratish zarur.
"Davlatlar chora ko'rmasa, insonlar nobud bo'lishda davom etadi", - deydi u.
Jahon soq'liqni saqlash tashkilotiga ko'ra, G'arbiy Afrikada eboladan 4500 dan ziyod odam o'lgan. Yil oxirigacha qurbonlar soni bir necha mingga ko'payishi bashorat qilinmoqda.
AQSh Prezidenti Barak Obama kecha milliy xavfsizlikka javob beruvchi mutasaddilar va tibbiy ekspertlar bilan Amerikada ebolaga qarshi qanday kurashish kerakligi haqida gaplashgan.
Dushanba kuni Kanada Jahon sog'liqni saqlash tashkilotini ebolaga qarshi 800 ta eksperimental vaksina bilan ta'minlashini bildirgan.
</doc>
<doc docid='voa_3211059' lang='uzb' type='mono' source_url='https://www.amerikaovozi.com/a/health-zika-update/3211059.html' term='ebola'>
Zika virusi tarqalishda davom etayapti, vaksina yo'q
Jahon sog’liqni tashkilotining ogohlantirishicha, Lotin Amerikasi bo’ylab tarqalayotgan Zika virusiga davo topilguncha bu infeksiya yana minglab odamga yuqishi turgan gap. Olim va tadqiqotchilar uni qanday to’xtatish ustida bosh qotirmoqda.
Xususan, Braziliyada vahima kuchli, chunki virus tug’ma nuqsonlarga sabab bo’layotgani taxmin qilinadi. Jahon sog’liqni saqlash tashkiloti rahbari yaqinda bu davlatda bo’lib, ahvol bilan tanishdi.
“Afsuski, ijobiy yangilik yo’q”, - deydi Margaret Chen.
Uning ta’biricha, Zika virusi o’tgan yili G’arbiy Afrikada tarqalgan Ebola kasalligidan ham kattaroq xavf tug’dirmoqda. Sabab - Zika mikrosefaliya bilan bog’liq ko’riladi. Bunda chaqaloqlar kichik miya bilan tug’iladi va rivojlanishdan orqada qoladi.
AQSh sog’liqni saqlash mutasaddilariga ko’ra, hozirgi eng muhim vazifa - virusni chuqurroq o’rganish va vaksina yaratish. Qolaversa, Amerikada ham yoyilishiga tayyor turish.
“Puerto Riko va AQShning boshqa hududlarida tayyorgarlik ishlarini olib borish darkor, chunki sayohatchilar xavfli mintaqalardan qaytayapti. Boshqa davlatlar bilan hamkorlik qilib, virus haqida ko’proq o’rganaylik. Amerika aholisini himoya qilish uchun zarur bu”, - deydi Kasalliklarni nazorat qilish markazidan Anna Shushet.
Markaz Kolumbiya va Braziliya bilan birgalikda Zikaning bolalar miyasiga qanchalik ta’sir qilishini o’rganmoqda.
Doktor Entoni Fauchiga ko'ra, o’lgan chaqaloqlar tekshirilganda ularning miyasida virus borligi aniqlangan. Kasallik homila rivojlanayotgan paytdan boshlanadi. Aniq dalillar bor deyishni istamasak-da, bu jarayonlar orasida kuchli bog’liqlik bor, deydi u.
AQSh sog’liqni saqlash agentliklari Ebolaga qarshi kurashda faol qatnashgan edi. Ebola va Zika bir-biridan farqli, ammo dunyoning har bir davlatida sog’liqni saqlash tizimi effektiv bo’lishi kerak, deydi mutaxassislar.
“Ebola epidemiyasidan saboq shu ediki, har bir mamlakat kasallik tarqalishini bartaraf etishga tayyor turishi kerak. Aks holda, virus avvalo qo’shnilarga, so’ng mintaqa va dunyoga tarqaladi”, - deydi doktor Tom Friden.
Chivinlar orqali yuqadigan Zika virusiga yaqingacha katta ahamiyat qaratilmagan. Shu bois unga qarshi vaksina, dorilar mavjud emas.
</doc>
<doc docid='voa_2431199' lang='uzb' type='mono' source_url='https://www.amerikaovozi.com/a/ebola-vaccine-trials/2431199.html' term='ebola'>
Ebola virusiga qarshi vaksina insonlarda sinab ko’riladi
Jahon sog’liqni saqlash tashkiloti xulosasiga ko’ra, G’arbiy Afrikada 20 ming kishi Ebola virusi bilan kasallanishi xavfi mavjud.
Shu kungacha 1550 odamning yostig’ini quritgan bu epidemiyaga qarshi kurashga qariyb 500 million dollar ajratilmoqda.
Virusni yuqtirgan deb rasman ro’yxatga olinganlar soni hozirda 3 mingdan oshiq, lekin BMT mutaxassislariga ko’ra bu raqam aslida 3-4 baravar yuqori bo’lishi mumkin.
Infeksiya asosan Liberiya, Sierra-Leone va Gvineyada tarqalgan bo’lib, Nigeriya va Kongo Demokratik Respublikasida ham aniqlangan.
USAID, AQSh Xalqaro taraqqiyot agentligi, Afrika g’arbida Ebola virusiga qarshi kurashga qo’shimcha 5 million dollar ajratishini e’lon qildi. Mablag’ tibbiy asbob-uskuna, mahalliy hamshiralarni tayyorlash va aholini ogoh qilish kampaniyasi uchun sarflanadi. USAID epidemiyani to’xtatish uchun jami 20 million dollar va’da qilgan.
Ebolaga qarshi eksperimental vaksina sinov uchun tayyor ekani haqida xabarlar kelmoqda. Britaniyada joylashgan “GlaxoSmithKline” farmasevtika kompaniyasi bergan ma’lumotga qaraganda, kelasi oy vaksina AQSh va Britaniyada ko’ngillilarda sinab ko’riladi.
Dorini ishlab chiqish qo’shma loyiha bo’lib, unda har ikki davlatdan mutaxassislar ishtirok etgan.
Sinovlar muvaffaqiyatli o’tsa, 10 ming vaksina tezda tayyorlanib, G’arbiy Afrikaga jo’natilishi rejalangan.
</doc>
