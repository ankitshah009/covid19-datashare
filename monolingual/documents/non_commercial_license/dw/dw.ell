<doc docid='dw_53355738' lang='ell' type='mono' source='https://www.dw.com/el/el/ρωσία-ρήγματα-στο-σύστημα-πούτιν/a-53355738' term='COVID'>
Με εμφανή αμηχανία ο πρόεδρος Βλάντιμιρ Πούτιν παρακολουθεί τη μαζική αύξηση των κρουσμάτων κορωνοϊού. Αν και η Ρωσία βρίσκεται εδώ και πάνω ένα μήνα σε κατάσταση lockdown, στο μέτωπο του ιού οι αριθμοί ανεβαίνουν με ραγδαίο ρυθμό, τελευταία με 10.000 νέα κρούσματα την ημέρα. Ακόμη και ο πρωθυπουργός Μιχαήλ Μισούστιν είναι θετικός στον ιό.
Ο Ρώσος πρόεδρος, που βρίσκεται κλεισμένος στην επίσημη κατοικία του σαν να είναι πολεμικό καταφύγιο, στο προάστιο της Μόσχας Νόβο Ογκαργιόβο, διαχειρίζεται την κρίση σύμφωνα με την άποψη πολλών Ρώσων εντελώς αμυντικά. Και όμως, θα μπορούσε να γιορτάσει μεγάλες επιτυχίες 20 χρόνια μετά την πρώτη ανάληψη της εξουσίας στις 7 Μαΐου. Ο 67χρονος στο μεταξύ πολιτικός μεταθέτει μέσω τηλεδιασκέψεων τη λήψη μη δημοφιλών αποφάσεων στους περιφερειάρχες, που όμως δεν διαθέτουν πραγματικές εξουσίες. Ο ίδιος ο Πούτιν έδωσε βέβαια ένα περιθώριο μέχρι τις 11 Μαΐου, κατά το οποίο δεν υπάρχει λόγω κορωνοϊού υποχρέωση να δουλεύει κανείς, όμως άφησε στη δικαιοδοσία των περιφερειών τις απαγορεύσεις εξόδου μαζί με τις απειλές για αυστηρές ποινές και αστυνομικούς ελέγχους.
Αβεβαιότητα και δυσαρέσκεια
Γελοιογραφία του Σεργκέι Έλκιν για την αντιμετώπιση του κορωνοϊού στη Ρωσία
Όχι μόνο τα ποσοστά δημοτικότητάς του βρίσκονται σε πτώση, αλλά διευρύνεται και το κλίμα δυσαρέσκειας, που εκδηλώνεται μέσω του διαδικτύου, γιατί διαδηλώσεις στο δρόμο απαγορεύονται. “Ο Πούτιν μεταβάλλεται σε εχθρό της πολυσυζητημένης σταθερότητας” παρατηρεί ο Αντρέι Περζέφ, πολιτικός επιστήμων από τη δεξαμενή σκέψης Carnegie Center της Μόσχας, “ο Πούτιν μεταβάλλεται σε αντί-Πούτιν”.
Ο εμπειρογνώμων διαπιστώνει ότι ο Ρώσος πρόεδρος σαν να έχει χάσει την αίσθηση της πραγματικότητας, όταν για παράδειγμα διατείνεται ότι το 70% των Ρώσων ανήκει στη μεσαία τάξη.  Δηλαδή, όποιος κερδίζει 17.000 ρούβλια το μήνα, το αντίστοιχο των 200 ευρώ, πληροί τα κριτήρια.
Επίσης ο Περζέφ διαπιστώνει ότι ο Πούτιν δεν ακούει πλέον τους συμβούλους του και κάνει λάθη. Φέρνει ως παράδειγμα τη μεγαλύτερη συνταγματική τροποποίηση στην ιστορία της χώρας, που επιτρέπει στον Πούτιν να παραμείνει κι άλλο στην εξουσία και υπενθυμίζει τη διένεξη μεταξύ Ρωσίας και Σαουδικής Αραβίας για την τιμή πετρελαίου. Στην τωρινή κρίση, οι Ρώσοι βλέπουν τον ηγέτη τους να υιοθετεί ασυνήθιστα χαμηλούς τόνους, κάτι που δεν θυμίζει σε τίποτα τον άνδρα που εμφανιζόταν στο παρελθόν με γυμνό στέρνο, άλλοτε σαν αθλητής του τζούντο, κάτι σαν σούπερμαν. Στο μεταξύ πυκνώνουν οι εκκλήσεις απελπισμένων πολιτών και επιχειρηματιών που ζητούν βοήθεια, που καλούν τον πρόεδρο να ανοίξει το «πουγκί» του. Αν και η Ρωσία είναι μια από τις χώρες με τα μεγαλύτερα αποθέματα συναλλάγματος και χρυσού στον κόσμο, η κυβέρνηση δεν δίνει κρατική στήριξη σε αυτήν την τόσο κρίσιμη περίοδο, όπως το κάνουν πολλές άλλες κυβερνήσεις.
Φόβοι για ανεργία και φτώχεια
Αγώνας επιβίωσης για πολλούς Ρώσους
Ο Αλεξέι Ναβάλνι, πολιτικός της αντιπολίτευσης, παρουσίασε σχέδιο με πέντε βήματα για τη σωτηρία των πολιτών και της οικονομίας. Ζητά την καταβολή άμεσης βοήθειας ύψους 20.000 ρουβλίων ανά πολίτη. Στα μέσα κοινωνικά δικτύωσης κατακλύζεται από μηνύματα απελπισμένων ανθρώπων, που δεν ξέρουν πώς θα τα βγάλουν πέρα. Σε πολλές περιοχές μοιράζονται πακέτα βοήθειας, ακόμη και σε είδος. Όμως το Κρεμλίνο απέκρουσε τις προτάσεις Ναβάλνι ως λαϊκιστικές.  Η πρόεδρος της Κεντρικής Τράπεζας Ελβίρα Ναμπιουλίνα προειδοποίησε ότι τέτοια οικονομικά πακέτα βοήθειας οδηγούν στην έκρηξη του πληθωρισμού. Μέλημά της είναι να σώσει το ρούβλι από την κατάρρευση μετά το κραχ στις τιμές πετρελαίου. Το ρωσικό νόμισμα είναι συνδεδεμένο με τη τιμή του πετρελαίου και γι’ αυτό έχασε μαζικά από την αξία του απέναντι στο δολάριο και το ευρώ. Η τράπεζα έριξε συνάλλαγμα στην αγορά για να στηρίζει το ρούβλι. Λόγω της χαμηλής τιμής του πετρελαίου ο προϋπολογισμός εμφανίζει τρύπα πολλών δις.
Πολλοί φοβούνται επιστροφή της χώρας στη φτώχεια της δεκαετίας του 1990. Ο Πούτιν διασφάλισε κατ’ αρχήν στη Ρωσία χρόνια ανάπτυξη και μετά το χάος έκανε τη χώρα να αποκτήσει αυτοπεποίθηση στον στρατιωτικό τομέα. Τώρα ωστόσο η Ρωσία μοιάζει ξαφνικά αδύναμη σε μια δύσκολη στιγμή, γράφει στην ανάλυσή του ο καθηγητής Οικονομίας Γεβγένι Γκοντμάχερ. Ο αριθμός των ανέργων απειλεί να αγγίξει τα δέκα εκατομμύρια. Ο ιός, οι χαμηλές τιμές του πετρελαίου και του φυσικού αερίου, οι κυρώσεις της Δύσης λόγω του ουκρανικού, όλα αυτά απειλούν να τινάξουν στον αέρα το έργο ζωής του Πούτιν, πιστεύουν πολλοί εμπειρογνώμονες.
Σε ποιον κόσμο ζει ο πρόεδρος
Πασχαλινό μήνυμα μπροστά στο τζάκι
Η απογοήτευση ακόμη κι ανάμεσα στους οπαδούς του είναι μεγάλη. Νοσταλγούν έναν Πούτιν με ηγετικές ικανότητες και αποφασιστικότητα, όπως τόσο συχνά σε αυταρχικά καθεστώτα. Κυρίως από τον τομέα υγείας πληθαίνουν πληροφορίες για γιατρούς και νοσηλευτικό προσωπικό που δεν έχουν προστατευτικές μάσκες και που κάποια στιγμή θα πεθάνουν από τον Covid-19.  Όλα αυτά δεν ταιριάζουν με την εικόνα που έχουν πλάσει τα κρατικά ΜΜΕ ότι η Ρωσία έχει τα πάντα υπό έλεγχο.
Πολλοί διερωτήθηκαν σε ποιον κόσμο ζει ο πρόεδρός τους, όταν σε βιντεοσκοπημένο μήνυμα για το Πάσχα τον έβλεπαν να κάθεται μπροστά στο τζάκι, να πίνει τσάι και να τρώει γλυκό με την κλασσική φράση ότι όλα θα πάνε καλά.
Το Carnegie Center διακρίνει ρήγματα στο σύστημα Πούτιν. Ο Αντρέι Κολέσνικοφ από το Carnegie Center υποστηρίζει ότι η πολιτική κρίση είναι μεγαλύτερη από την οικονομική. Ακόμη και το άγραφο κοινωνικό συμβόλαιο, σύμφωνα με το οποίο το Κρεμλίνο φροντίζει για την ευημερία των ανθρώπων κι αυτοί σε αντάλλαγμα μένουν εκτός πολιτικής, οδηγήθηκε σε αδιέξοδο. Για πολλούς Ρώσους η κορωνοκρίση αποτελεί αυτή τη στιγμή στοίχημα επιβίωσης.
Ουλφ Μάουντερ, dpa
Επιμέλεια: Ειρήνη Αναστασοπούλου
</doc>
<doc docid='dw_53335877' lang='ell' type='mono' source='https://www.dw.com/el/el/γιατροί-στη-γερμανία-διαμαρτύρονται-γυμνοί/a-53335877' term='COVID'>
Ήταν μια πολιτική απόφαση που έβγαλε τους οικογενειακούς γιατρούς στη Γερμανία κυριολεκτικά από τα ρούχα τους. Στις αρχές Μαρτίου, όταν ξεκίνησε να εξαπλώνεται ο κορωνοϊός στη Γερμανία, αποφασίστηκε ότι ένας ασθενής με ελαφρά αναπνευστικά προβλήματα δεν χρειάζεται να πηγαίνει πλέον στο ιατρείο για να πάρει αναρρωτική άδεια. Αρκούσε ένα τηλεφώνημα. Στόχος ήταν να αποσυμφορηθούν τα ιατρεία και να προστατευθούν γιατροί και ασθενείς από άλλους ασθενείς που πιθανόν να είχαν νοσήσει από τον Covid 19.
Ένα μήνα αργότερα, στα μέσα Απριλίου, ξαφνικά αποφασίστηκε η άρση του μέτρου. «Μια Παρασκευή απόγευμα πληροφορηθήκαμε ότι από τη Δευτέρα ισχύουν νέοι κανόνες», δήλωσε ο Χάνες Μπλάκενφελντ, οικογενειακός γιατρός στο Μόναχο σε συνέντευξή του στην Deutsche Welle. «Μας εξόργισε αυτή η απόφαση. Ποιοι είναι τώρα αυτοί οι άνθρωποι με τα ελαφρά αναπνευστικά προβλήματα;  Ίσως είναι επίσης ασθενείς με κορωνοϊό», συμπληρώνει.
Η προσέλευση τους στα ιατρεία δεν θα έθετε σε κίνδυνο μόνο τους χρόνια πάσχοντες, αλλά και τους ίδιους τους γιατρούς, οι οποίοι έχουν ελάχιστα μέσα για να προστατευθούν. «Θα καταναλώνουμε τα λίγα μέσα που έχουμε για ασθενείς που πιθανώς να μην χρειάζονται καν γιατρό» λέει και πάλι ο Χάνες Μπλάκενφελντ.
Γυμνή φωτογράφιση
Ένας από τους πολλούς γιατρούς που διαμαρτύρονται γυμνοί φορώντας μόνο μάσκες
Ο Χάνες Μπλάκενφελντ ανήκει σε ένα παγγερμανικό δίκτυο γιατρών, οι οποίοι ήθελαν να εκφράσουν τη διαμαρτυρία τους. «Μας ήταν σαφές πως αν γράφαμε μια απλή ανακοίνωση διαμαρτυρίας θα είχαμε πολύ μικρή απήχηση. Έτσι πήραμε σαν πρότυπο τον Γάλλο γιατρό Αλαιν Κολομπέ, ο οποίος με μια γυμνή φωτογραφία του έξω από το ιατρείο του θέλησε να διαμαρτυρηθεί».
Έτσι και οι Γερμανοί γιατροί πόζαραν μέσα ή έξω από τα ιατρεία τους γυμνοί ή μόνο με μάσκες, στηθοσκόπια ή μηχανήματα που μετράνε την πίεση. Εντελώς γυμνοί δεν ήταν πάντως. Οι ευαίσθητες περιοχές καλύπτονταν από ένα τραπέζι, μια καρέκλα ή κάτι άλλο. Το κείμενο που συνοδεύει τις φωτογραφίες γράφει: «Όταν μας τελειώσουν και τα λίγα που διαθέτουμε, τότε θα μείνουμε έτσι». Χωρίς προστασία νιώθουν ευάλωτοι.
Ο Χάνες Μπλάκενφελντ κατανοεί ότι οι μάσκες και γενικότερα το προστατευτικό υλικό είναι δύσκολο να βρεθούν εφόσον ολόκληρος ο πλανήτης τα έχει ανάγκη. Αυτό που τον εξοργίζει είναι ότι οι ελλείψεις είναι γνωστές εδώ και εβδομάδες και παρόλα αυτά ελήφθη η απόφαση να μην παραμείνει το μέτρο για αναρρωτικές άδειες από το τηλέφωνο. Η απόφαση αυτή δεν εξόργισε μόνο το δίκτυο των γιατρών που διαμαρτυρήθηκαν με την επωνυμία «Γυμνές Σκέψεις» αλλά και μια σειρά ιατρικών συλλόγων και πολιτικών. Το αποτέλεσμα ήταν να παραταθεί το μέτρο μέχρι τις 18 Μαΐου.
Ημίμετρα που δεν ικανοποιούν
Στόχος των γιατρών που φωτογραφίζονται γυμνοί είναι να αποκτήσουν μέσα προστασίας και πολιτική υποστήριξη
Στους γιατρούς ωστόσο δεν αρκεί αυτή η μικρή παράταση. Θέλουν να παραταθεί το μέτρο μέχρι το τέλος της πανδημίας. Το να παρατείνεται ένα τέτοιο μέτρο μόνο για τόσο μικρό χρονικό διάστημα «δεν προδίδει ένα λογικό και μακροπρόθεσμο σχεδιασμό».
Οι γιατροί έχουν στο πλευρό τους και τα ασφαλιστικά ταμεία. Ο Αντρέας Στομ, πρόεδρος του διοικητικού συμβουλίου του ασφαλιστικού φορέα DAK σε σχετική ανακοίνωση αναφέρει πως καλό θα ήταν ο νέος κανονισμός να διατηρηθεί μέχρι το τέλος Ιουνίου. Σύμφωνα με δημοσκόπηση της εταιρείας Forsa διαφαίνεται ότι οι εργαζόμενοι διαχειρίζονται με υπευθυνότητα αυτή τη ρύθμιση. Μόνο ένας στους δέκα εργαζόμενους χρησιμοποίησε αυτή τη δυνατότητα, την οποία σε άλλη περίπτωση δεν θα έκανε χρήση. Το τελευταίο αυτό στοιχείο είναι κάτι που δημιουργεί μεγάλες ανησυχίες και στους εργοδότες. Θεωρούν δηλαδή ότι οι εργαζόμενοι θα μπορούσαν ενδεχομένως να εκμεταλλευτούν αυτή τη ρύθμιση και να κάνουν κατάχρηση. Στα μέσα Απριλίου ο Σύνδεσμος Γερμανών Εργοδοτών χαιρέτισε τον τερματισμό της ρύθμισης.
Ο Χάνες Μπλάκενφελντ θεωρεί ότι τα συμφέροντα των εργοδοτών έπαιξαν σημαντικό ρόλο στο γεγονός ότι η εξαίρεση παρατάθηκε για ένα πολύ μικρό χρονικό διάστημα. Η δική του εμπειρία πάντως στο ιατρείο του είναι ότι οι εργαζόμενοι με μικρές ενοχλήσεις προτιμούν να πηγαίνουν στη δουλειά παρά να κάθονται σπίτι. «Μόνο από φόβο ότι μπορεί να δοθούν εύκολα αναρρωτικές άδειες δεν μπορούμε να δημιουργούμε μια τέτοια κατάσταση. Αυτό είναι σκάνδαλο» καταλήγει.
Η εκστρατεία τους πάντως με τις γυμνές φωτογραφίες βρήκε πολύ μεγάλη απήχηση. Το σημαντικό όμως δεν είναι οι φωτογραφίες, όπως λέει ο Μπλάκενφελντ αλλά να αποκτήσουν προστατευτικό υλικό και πολιτική υποστήριξη.
Ούτα Στάινβαρ
Επιμέλεια: Μαρία Ρηγούτσου
</doc>
<doc docid='dw_53331111' lang='ell' type='mono' source='https://www.dw.com/el/el/τι-αποκαλύπτουν-οι-νεκροψίες-για-τον-κορωνοϊό/a-53331111' term='COVID'>
«Οι νεκροψίες θα πρέπει να αποφεύγονται», ανέφερε στις αρχές Απριλίου στην ιστοσελίδα του το Robert Koch Institut (RKI). Το γερμανικό ινστιτούτο, το οποίο είναι υπεύθυνο για τη μελέτη μολυσματικών ασθενειών, άλλαξε όμως αργότερα άποψη. Ο αντιπρόεδρος του Ινστιτούτου Λαρς Ζάαντε τόνισε ότι είναι μια σωστή μέθοδος, ειδικά εφόσον η ασθένεια είναι νέα, να γίνουν όσο το δυνατόν περισσότερες νεκροψίες – φυσικά υπό τις κατάλληλες συνθήκες ασφαλείας.
Σε όλες τις σύγχρονες μολυσματικές ασθένειες, η νεκροψία είναι ένα πολύ σημαντικό μέσο για τον προσδιορισμό της πορείας της νόσου, συμπεριλαμβανομένης της COVID-19, τονίζει ο πρόεδρος της Ομοσπονδιακής Ένωσης Γερμανών Παθολόγων Καρλ Φρίντριχ Μπίρινγκ.
Η μεγαλύτερη βάση δεδομένων στο Αμβούργο
Ο ιατροδικαστής Κλάους Πίσελ
Ωστόσο, δεν ακολούθησαν όλοι οι παθολόγοι τις αρχικές συστάσεις του Robert Koch Institut. Ο Κλάους Πίσελ, διευθυντής του Ινστιτούτου Ιατροδικαστικής στο Πανεπιστήμιο του Αμβούργου, διαθέτει σήμερα τη μεγαλύτερη βάση δεδομένων. «Μπορούμε από τους νεκρούς να μάθουμε πολλά για τους ζωντανούς», σημειώνει ο Πίσελ.
Από τις 22 Μαρτίου έως τις 11 Απριλίου μελέτησαν 65 νεκρούς, οι οποίοι είχαν ασθενήσει από τον κορωνοϊό. Από αυτούς 46 είχαν ήδη πνευμονολογικές παθήσεις, 28 είχαν ασθένειες άλλων οργάνων ή είχαν υποστεί μεταμόσχευση. Δέκα ήταν διαβητικοί και παχύσαρκοι, δέκα από αυτούς είχαν καρκίνο και 16 υπέφεραν από άνοια. Οι παθήσεις αυτές σε κάποιους συνυπήρχαν. Η βάση δεδομένων του Πίσελ περιέχει πλέον πληροφορίες που αντλήθηκαν από περισσότερες από 100 νεκροψίες. Και όλοι επιβεβαιώνουν: κανένας από τους νεκρούς δεν επηρεάστηκε αποκλειστικά από τον κορωνοϊό, αλλά είχε ήδη καρδιαγγειακά προβλήματα, υψηλή αρτηριακή πίεση, αρτηριοσκλήρωση, διαβήτη, καρκίνο, πνευμονική ή νεφρική ανεπάρκεια ή κίρρωση του ήπατος.
Ωστόσο, σύμφωνα με τον Πίσελ, ο κορωνοϊός δεν θα πρέπει να υποτιμάται. Είναι όμως της άποψης πως ο φόβος απέναντι στον ιό είναι υπερβολικός και ότι δεν πρόκειται για «ιδιαίτερα επικίνδυνη ιογενή νόσο». Επομένως, θεωρεί αβάσιμους ορισμένους περιορισμούς, όπως αυτοί που ισχύουν για συγγενείς στις κηδείες των αποθανόντων. «Οι ασπασμοί θα πρέπει βέβαια να αποφεύγονται, αλλά η οπτική επαφή με τον νεκρό δεν είναι φυσικά επικίνδυνη. Ακόμη και το άγγιγμα δεν είναι επικίνδυνο, αρκεί προφανώς να πλύνει κανείς καλά τα χέρια του μετά», αναφέρει ο γιατρός.
Έρευνες σε Ιταλία και Ελβετία
Τεστ κορωνοϊού σε γηροκομείο της Βαρκελώνης
Τα δεδομένα του Πίσελ επιβεβαιώνουν σχεδόν κατά γράμμα μελέτη του ιταλικού Υπουργείου Υγείας, η οποία δεν βασίζεται σε νεκροψίες, αλλά στην πορεία της νόσου σε 1.738 νεκρούς ασθενείς COVID-19. Εκτός από τον ιό, το 96,4% αυτών υπέφερε από τουλάχιστον ακόμη μία ασθένεια. Συγκεκριμένα, οι πιο συχνές παθήσεις ήταν η υψηλή αρτηριακή πίεση (70%), ο διαβήτης (32%) και οι καρδιαγγειακές παθήσεις (28%). Η μέση ηλικία των αποθανόντων στην Ιταλία είναι μέχρι στιγμής τα 79 έτη και στο Αμβούργο τα 80 έτη.
Και οι 20 νεκροί ασθενείς με COVID-19 που εξετάστηκαν από τον Αλεξάντερ Τζάνκοφ, επικεφαλής στον τομέα αυτοψίας στο Πανεπιστημιακό Νοσοκομείο της Βασιλείας, είχαν επίσης υψηλή αρτηριακή πίεση. Επιπλέον, οι περισσότεροι από αυτούς ήταν υπέρβαροι. Τα δύο τρίτα των νεκρών είχαν καρδιακά προβλήματα και το ένα τρίτο διαβήτη. Ωστόσο, ο παθολόγος δεν θα χαρακτήριζε την ασθένεια ακίνδυνη: «Όλοι αυτοί οι ασθενείς πιθανότατα θα είχαν ζήσει περισσότερο χωρίς την COVID-19 - ίσως μια ώρα, ίσως μια μέρα, μια εβδομάδα ή ένα χρόνο».
Μεγάλη η ομάδα υψηλού κινδύνου στη Γερμανία
Κύτταρο προσβεβλημένο από κορωνοϊό
Ο επικεφαλής παθολόγος στο νοσοκομείο Charité του Βερολίνου Χορστ φον Μπένρουτ επιβεβαιώνει επίσης ότι όλοι οι νεκροί που εξετάστηκαν είχαν ήδη βεβαρημένο ιστορικό ασθενειών, κυρίως του καρδιαγγειακού συστήματος ή των πνευμόνων. «Μερικοί ήταν επίσης υπέρβαροι. Ωστόσο, αυτό είναι συχνό φαινόμενο σε άτομα άνω των 65 ετών στη Γερμανία. Αφορά συγκεκριμένα κάθε τρίτο άτομο. Παρατηρούμε έτσι ότι η ομάδα υψηλού κινδύνου είναι πάρα πολύ μεγάλη», εξηγεί σε συνέντευξη στην εφημερίδα Berliner Zeitung.
Και ποια είναι η θέση του στη συζήτηση σχετικά με το αν οι άνθρωποι πέθαναν «από» ή «με» κορωνοϊό; «Θεωρώ ότι αυτή η συζήτηση είναι λανθασμένη. Στις περιπτώσεις που κάναμε νεκροψία, οι άνθρωποι πέθαναν από τον κορωνοϊό. Όλοι οι νεκροί είχαν ήδη σοβαρές ασθένειες, αλλά όχι στο βαθμό που απειλούσαν την ζωή τους σημαντικά», τονίζει. Σύμφωνα με τον ίδιο, δεν πρέπει σε καμία περίπτωση να δημιουργηθεί η εντύπωση ότι η ο κορωνοϊός είναι ακίνδυνος – χωρίς αυτόν δεν θα είχαν πεθάνει αυτοί οι άνθρωποι.
Νικίτα Γιόλκφερ
Επιμέλεια: Χρύσα Βαχτσεβάνου
</doc>
<doc docid='dw_53325614' lang='ell' type='mono' source='https://www.dw.com/el/el/διαβατήριο-ανοσίας-αβεβαιότητες-και-ερωτήματα/a-53325614' term='COVID'>
Θα πρόκειται για ένα έγγραφο, που μπορεί να ανοίξει αλλά και να κλείσει πολλές πόρτες: το λεγόμενο διαβατήριο ή ταυτότητα ανοσίας, το οποίο αποφάσισε την περασμένη Τετάρτη, 29.04 το γερμανικό υπουργικό συμβούλιο. Το σχετικό σχέδιο νόμου θα γίνει αντικείμενο συζήτησης στη γερμανική βουλή την Τετάρτη 06.05, οι απόψεις υπέρ και κατά αναμένονται με μεγάλο ενδιαφέρον. Εξωτερικά θα ομοιάζει με το βιβλιάριο εμβολίων, που έχει κάθε παιδί στη Γερμανία από τότε που γεννιέται, και θα επιβεβαιώνει ότι ο κάτοχός του έχει περάσει τον COVID-19.
Η φαρμακευτική εταιρεία ROCHE μάλιστα κατά δήλωση του διοικητικού προέδρου του κολοσσού Κρίστοφ Λαντς είναι έτοιμη να φέρει στην αγορά ειδικό τεστ ανίχνευσης αντισωμάτων. Όπως διευκρίνισε η εταιρεία, έχει πάρει ειδική άδεια από την Υπηρεσία Υγείας των ΗΠΑ FDA, η οποία ισχύει για όλες τις χώρες που αποδέχονται τη σήμανση CE στα προϊόντα τους.
"Χρήσιμο για νοσηλευτικό προσωπικό"
Tην ιδέα ενός διαβατηρίου ή ταυτότητας ανοσίας υποστηρίζει ο υπ. Υγείας Γενς Σπαν για ορισμένες κατηγορίες ατόμων και υπό προϋποθέσεις
Ο Γερμανός υπουργός Υγείας Γενς Σπαν βλέπει να ανοίγεται μια ευκαιρία κυρίως γι ανθρώπους που θέλουν να ξέρουν με βεβαιότητα "εάν έχουν αναπτύξει ανοσία απέναντι στον ιό" δήλωσε χθες βράδυ στο πρώτο δημόσιο κανάλι της γερμανικής τηλεόρασης ARD. "Όπως ακριβώς όταν κάποιος περάσει ιλαρά, καταγράφεται σε ένα βιβλιάριο, έτσι θα γίνεται και με τον κορωνοϊό" διευκρίνισε ο Σπαν. Μέχρι να γίνει νόμος τους κράτους θα κυλήσει πολύ νερό στο αυλάκι, δεδομένου ότι βασική προϋπόθεση για την υιοθέτηση ενός τέτοιου βιβλιαρίου είναι η επιστημονικά αποδεδειγμένη θέση ότι όταν κάποιος νοσήσει, αναπτύσσει άμυνα για ένα χρονικό διάστημα, "κι αυτή η βεβαιότητα δεν υπάρχει ακόμη γι αυτό πρόκειται περισσότερο για προληπτική ρύθμιση" ανέφερε ο υπουργός Υγείας. Μάλιστα ειδικοί λοιμωξιολόγοι υποστηρίζουν ότι η ανίχνευση αντισωμάτων θα μπορούσε να οδηγήσει σε λανθασμένη βεβαιότητα. Ωστόσο για τον Γενς Σπαν η ιδέα φαίνεται ότι θα ήταν χρήσιμη. "Στον τομέα υγείας, για παράδειγμα στο νοσηλευτικό προσωπικό, στους γιατρούς, θα ήταν πολύ καλό και χρήσιμο να γνωρίζουμε ποιος έχει ανοσία απέναντι στον νέο ιό".
Τι συμβαίνει όμως εκτός του τομέα υγείας; Πόσο βοηθητικό θα ήταν να γνωρίζει κάποιος με σαφήνεια εάν έχει ανοσία; Θα μπορούσε να συγχρωτίζεται με περισσότερους ανθρώπους και να κυκλοφορεί πιο άνετα; Θα μπορούσε να κάνει ταξίδια; Και οι εργοδότες θα μπορούσαν ενδεχομένως να ζητήσουν μια τέτοια ταυτότητα ανοσίας πριν αποφασίσουν σε ποιον θα δώσουν τη θέση εργασίας; Για τον Σπαν κάτι τέτοιο θα ήταν αδιανόητο, τέτοιες ερωτήσεις δεν πρέπει καν να τίθενται. "Βέβαια σε ορισμένες εργασίες που ενέχουν ρίσκο, η ερώτηση γίνεται αλλά αυτό συμβαίνει και χωρίς κορωνοϊό. Γενικά πάντως απαγορεύεται και θα πρέπει να συνεχίσει να απαγορεύεται".
Σκεπτικισμός
Διίστανται οι απόψεις των γερμανών βουλευτών. Την Τετάρτη η συζήτηση στην Bundestag
Ο Ούλριχ Κέλμπερ, εντεταλμένος της γερμανικής κυβέρνησης για θέματα προσωπικών δεδομένων, αντιμετωπίζει με σκεπτικισμό αυτό το σχέδιο νόμου. "Κάθε μορφής αποδεικτικό ανοσίας αφορά σε στοιχεία για την κατάσταση υγείας, που χρήζουν ιδιαίτερης προστασίας" τονίζει. "Σε καμιά περίπτωση δεν πρέπει να τύχουν κατάχρησης ή να οδηγήσουν σε διακριτική μεταχείριση (του εργαζομένου). Εκτός αυτού, σύμφωνα και με τον Παγκόσμιο Οργανισμό Υγείας, δεν υπάρχει καμιά αποδεδειγμένη βεβαιότητα για ύπαρξη ανοσίας". Ο υπουργός Υγείας πριν από οτιδήποτε άλλο επιδιώκει να ανοίξει κοινωνικό διάλογο επί του θέματος. Σε επιστολή του καλεί εμπειρογνώμονες του Γερμανικού Συμβουλίου Ηθικής να τοποθετηθούν. "Θεωρώ πολύ σημαντικό, να υπάρξει κοινωνικός διάλογος, γι αυτό παρακάλεσα το Συμβούλιο να εξετάσει το θέμα και να σταθμίσει τα υπέρ και τα κατά".
Η συμπρόεδρος του Σοσιαλδημοκρατικού Κόμματος Σάσκια Έσκεν εξέφρασε σκεπτικισμό για το ενδεχόμενο νομοθετικής ρύθμισης σχετικά με μια ταυτότητα ανοσίας. Αυστηρά εναντίον είναι η πρόεδρος των Πρασίνων Αναλένα Μπέρμποκ. "Αλήθεια, δεν μπορώ να το καταλάβω. Την ώρα που θέλουμε να μειώσουμε τις επαφές, είναι κάτι παραπάνω από αντιπαραγωγικό να εισάγουμε μια τέτοια ταυτότητα".
Αλλά και από την Aριστερά εκφράζεται σκεπτικισμός. Ο πρόεδρος της Κ.Ο. Ντίτμαρ Μπαρτς προειδοποίησε για τον κίνδυνο ενός "κράτους με πολίτες υπό παρακολούθηση". Τέλος ο αντιπρόεδρος του εθνολαϊκιστικού κόμματος Εναλλακτική για τη Γερμανία (AfD) φοβάται αναγκαστικούς εμβολιασμούς και περιορισμούς των θεμελιωδών δικαιωμάτων. Από την πλευρά του το Ινστιτούτο Ρόμπερτ Κοχ υποστηρίζει ότι δεν έχει έρθει ακόμη η ώρα για ένα τέτοιο διαβατήριο. "Δεν έχουμε φτάσει ακόμη σε αυτό το σημείο" είπε ο επικεφαλής του Λόταρ Βίλερ, "υπάρχουν ακόμα ανοιχτά πολλά ερωτήματα, όπως πότε και για πόσο διάστημα διατηρεί αντισώματα ένας ανθρώπινος οργανισμός. Σε ορισμένες χώρες συζητείται κάτι τέτοιο για να ξεκινήσουν και πάλι τα ταξίδια".
Ειρήνη Αναστασοπούλου/ Tagesschau/ SZ/ dpa/ RKI
</doc>
<doc docid='dw_53322261' lang='ell' type='mono' source='https://www.dw.com/el/el/συγκέντρωση-χρημάτων-για-το-νοσοκομείο-της-μυτιλήνης/a-53322261' term='COVID'>
Μια παρέα παιδικών φίλων από τη Μυτιλήνη που ζει πια διάσπαρτη σε όλο τον κόσμο αποφάσισε πριν από περίπου τέσσερεις εβδομάδες να αναλάβει μια πρωτοβουλία συγκέντρωσης χρημάτων με στόχο τη στήριξη του νοσοκομείου της Μυτιλήνης. Εμπνευστής της ιδέας ήταν ο γιατρός Μάνος Τσατραφίλης, ο οποίος σπούδασε Ιατρική στην Αθήνα και ήρθε στη Γερμανία το 2011. Από το 2015 εργάζεται ως ειδικευόμενος γιατρός στη Φυσική Ιατρική και Αποκατάσταση, στο γνωστό πανεπιστημιακό νοσοκομείο του Βερολίνου Charité.
«Όλα αυτά τα χρόνια είμαστε σε επικοινωνία με τους φίλους και ανταλλάσουμε εμπειρίες σχετικά με τη ζωή μας στο εξωτερικό, καθώς όλοι πια ζούμε στο εξωτερικό. Μοιραζόμαστε όμως και  τις ανησυχίες μας για την πόλη μας, για το νησί μας, το οποίο εκτός από την οικονομική κρίση που πλήττει όλη την Ελλάδα, πλήττεται και από το προσφυγικό από το 2015. Τώρα εξαιτίας του Covid 19, η ανησυχία μας αυξήθηκε ακόμα περισσότερο και αποφασίσαμε να συλλέξουμε χρήματα για να αγοράσουμε υγειονομικό υλικό για το νοσοκομείο της Μυτιλήνης, το οποίο περιθάλπει τους πολίτες του νησιού αλλά και ένα μεγάλο μέρος των προσφύγων και μεταναστών που χρειάζονται ιατροφαρμακευτική περίθαλψη».
Κλοπή υγειονομικού υλικού από γερμανικά νοσοκομεία
Ο Μάνος Τσατραφίλης εργάζεται ως ειδικευόμενος γιατρός στο νοσοκομείο Charité του Βερολίνου
Την παρέα αυτών των παιδικών φίλων από τη Λέσβο που δεν αποτελεί ούτε σωματείο, ούτε κάποιο επίσημο φορέα, πολύ γρήγορα εμπιστεύθηκε και στήριξε πολύ κόσμος. Πολύ γρήγορα συγκέντρωσαν 5.000 ευρώ και μέχρι πριν λίγες ημέρες είχαν καταφέρει να ξεπεράσουν και τις 10.000 ευρώ. Ο λόγος πάντως που στάθηκε η αφορμή για να συγκεντρωθούν τα χρήματα μάλλον εκπλήσσει:
«Η ανησυχία μας διογκώθηκε όταν είδαμε ότι ακόμα και σε μια εξελιγμένη χώρα όπως η Γερμανία, σε συνθήκες κρίσης και ίσως πανικού, ο κόσμος αντιδρά με έναν απρόβλεπτο τρόπο, ο οποίος εκδηλώθηκε με κλοπή υγειονομικού υλικού από τα νοσοκομεία της Γερμανίας. Αυτό μας ώθησε να σκεφθούμε τι θα μπορούσε να συμβεί σε ένα μικρό μέρος όπως η Λέσβος σε περίπτωση που προκληθεί μια νέα έξαρση του κορωνοϊού, με αποτέλεσμα να μας κινητοποιήσει ακόμα περισσότερο ώστε να επισπεύσουμε τη διαδικασία συλλογής χρημάτων».
Τα χρήματα που συγκεντρώνονται, μετά από συνεννόηση με τον διοικητή του νοσοκομείου αλλά και των υπευθύνων για τις προμήθειες, θα δοθούν για την αγορά χειρουργικών μασκών και στολών προστασίας. Αυτή τη στιγμή ο αριθμός των νοσηλευτικών κλινών του νοσοκομείου Μυτιλήνης είναι 250 και των ΜΕΘ είναι 6. Για τα ύποπτα περιστατικά έχει εκκενωθεί η A´ Παθολογική Κλινική, ενώ μέχρι πριν λίγες ημέρες είχε καταγραφεί μόνο ένας θάνατος εξαιτίας του Covid 19 στο νησί.
Πώς μπορεί κανείς να στηρίξει την πρωτοβουλία;
«Μοιραζόμαστε τις ανησυχίες μας για το νησί μας, το οποίο εκτός από την οικονομική κρίση, πλήττεται και από το προσφυγικό από το 2015»
Όσον αφορά για το πώς μπορεί κάποιος να στηρίξει αυτή την πρωτοβουλία δεν έχει παρά να επισκεφθεί την ιστοσελίδα https://www.gofundme.com/f/1z084mj0g0 ή να πληκτρολογήσει απλά στo Google: SOS - Support Lesbos Hospital - COVID-19.
Στη σελίδα μπορεί να δει το ποσό που έχει συγκεντρωθεί καθώς και τα ονόματα των δωρητών. Μπορεί κανείς να ξεκινήσει δωρίζοντας από 5 ευρώ. «Είναι το ελάχιστο που μπορούμε να κάνουμε εμείς, όντας μακριά από τον τόπο μας και ανησυχώντας για όλους του κατοίκους του νησιού, οι οποίοι είναι γύρω στους 100.000 αυτή τη στιγμή» λέει ο κ. Τσατραφίλης. Συμπληρώνει ακόμη πως η μέχρι τώρα διαχείριση της κρίσης στην Ελλάδα φαίνεται εκ του αποτελέσματος επιτυχημένη, ωστόσο το κρίσιμο θέμα που τίθεται ευρύτερα και στη Γερμανία, όπως λέει, είναι τι θα συμβεί τώρα που θα χαλαρώσουν τα μέτρα.
Τέλος, θεωρεί ιδιαίτερη υποχρέωσή του να ευχαριστήσει την επίτιμο Πρόξενο της Γαλλίας στη Λέσβο κ. Σοφία Μπαρουτσάκη-Τσιριγώτη καθώς και τους συλλόγους Ελλήνων του εξωτερικού, όπως για παράδειγμα τον Σύλλογο Ελλήνων Επιστημόνων Βερολίνου-Βρανδεμβούργου καθώς και τη διαδικτυακή κοινότητα στο facebook Greek-Berliners, για την υποστήριξη τους στην εκστρατεία συλλογής  χρημάτων με στόχο την αγορά υγειονομικού υλικού.
Μαρία Ρηγούτσου
</doc>
<doc docid='dw_53318549' lang='ell' type='mono' source='https://www.dw.com/el/el/κορωνοϊός-η-dw-τιμά-όσους-μίλησαν-για-όσα-δεν-έπρεπε/a-53318549' term='COVID'>
17 δημοσιογράφους από 14 χώρες και τέσσερις ηπείρους βραβεύει η DW με το φετινό Freedom of Speech Award. Αυτό που τους συνδέει: διώκονται ή δέχονται απειλές επειδή «τόλμησαν» να ενημερώσουν την κοινή γνώμη, στο εσωτερικό και το εξωτερικό, για τις εξελίξεις από το μέτωπο καταπολέμησης της πανδημίας.
«Στους καιρούς της πανδημίας η δημοσιογραφία αποκτά καθοριστικό ρόλο και κάθε δημοσιογράφος έχει μεγάλη ευθύνη», δήλωσε σήμερα στο Βερολίνο ο γενικός διευθυντής της DW Πέτερ Λίμπουργκ στην διαδικτυακή απονομή των βραβείων. Σύμφωνα με τον επικεφαλής του γερμανικού ραδιοτηλεοπτικού σταθμού «οι πολίτες κάθε χώρας έχουν δικαίωμα στην πρόσβαση εμπεριστατωμένων πληροφοριών. Κάθε μορφή λογοκρισίας ενδέχεται να στοιχίσει ζωές. Απόπειρες ποινικοποίησης της ενημέρωσης παραβιάζουν σαφέστατα την ελευθερία του λόγου».
Έδειξαν και μίλησαν για όσα δεν έπρεπε
Ο Φανγκ Μπιν εξαφανίστηκε στις 9 Φεβρουαρίου
Σε ιδιαίτερα δύσκολη θέση βρίσκονται οι δημοσιογράφοι σε χώρες, όπου η ελευθερία της άποψης υπόκειται σε σημαντικούς περιορισμούς. Όπως, για παράδειγμα, στην Κίνα όπου η ασθένεια Covid-19 εμφανίστηκε για πρώτη φορά. Η εξαφάνιση σειράς πολιτών, που μετέδιδαν ειδήσεις σχετικά με τα μέτρα αντιμετώπισης του ιού, είχε αντίκτυπο σε διεθνή μέσα ενημέρωσης. Ανάμεσά τους και ο δικηγόρος Τσεν Κιούσι, ο οποίος ενημέρωνε για την κατάσταση που επικρατούσε στο Γουχάν λίγο μετά το ξέσπασμα της πανδημίας. Τα σχετικά βίντεο σε twitter και Youtube, με τους φόβους του για πιθανά αντίποινα από το καθεστώς, είδαν σχεδόν 3.000.000 χρήστες στο διαδίκτυο.
Στους εξαφανισθέντες ανήκει και ο επιχειρηματίας Φανγκ Μπιν, ο οποίος δημοσίευσε την 1η Φεβρουαρίου σε μέσα κοινωνικής δικτύωσης επίμαχες φωτογραφίες: σάκους με πτώματα μπροστά από νοσοκομείο στο Γουχάν. Λίγο αργότερα κατήγγειλε ότι αρχές κατέσχεσαν τον υπολογιστή του και τον ανέκριναν. Από τις 9 Φεβρουαρίου αγνοείται η τύχη του.
Υπό διωγμό η αποκαλυπτική δημοσιογραφία στην Τσετσενία
Η δημοσιογράφος Γελένα Μιλασίνα από την Τσετσενία
Αντίκτυπο σε διεθνές επίπεδο είχε και η υπόθεση της δημοσιογράφου Γελένα Μιλασίνα στη Ρωσία. Η διακεκριμένη δημοσιογράφος μπήκε στο στόχαστρο του τσετσένου προέδρου Ραμσάν Καντίροφ με τις δημοσιεύσεις της σχετικά με την αντιμετώπιση της πανδημίας στη Τσετσενία. Σε βίντεο ο τσετσένος πρόεδρος έκανε λόγο για «υπανθρώπους που προκαλούν το λαό μου» απειλώντας με «διάπραξη εγκλήματος» σε περίπτωση μη παρέμβασης των αρχών. Οργανώσεις υπέρ των ανθρωπίνων δικαιωμάτων κάνουν λόγο για απροκάλυπτη δολοφονική απειλή. Τον Φεβρουάριο η Γελένα Μιλασίνα είχε ξυλοκοπηθεί άγρια σε ξενοδοχείο στο Γκρόσνι μετά από αποκαλύψεις της στο Τύπο για παραβίαση ανθρωπίνων δικαιωμάτων και διαφθορά στη Τσετσενία.
Στους βραβευθέντες ανήκει και ο δημοσιογράφος Ντάρβινσον Ρόχας από τη Βενεζουέλα, ο οποίος ανήρτησε σε μέσα κοινωνικής δικτύωσης πληροφορίες για την πανδημία στη πατρίδα του. Στις 21 Μαρτίου συνελήφθη στην πρωτεύουσα Καράκας από άνδρες της ειδικής μονάδας FEAS. Mετά από κράτηση 12 ημερών αφέθηκε ελεύθερος με εγγύηση και κατηγορείται σήμερα από τη δικαιοσύνη για «αναμόχλευση μίσους» και «υποκίνηση ποινικών πράξεων». Κατά την εκτίμηση της Διεθνούς Αμνηστίας το κατηγορητήριο έχει σαφώς πολιτικά κίνητρα.
«Η DW ζητά την άμεση απελευθέρωση των συλληφθέντων»
Ο Γενικός Διευθυντής της DW Πέτερ Λίμπουργκ
«Βραβεύουμε όλους τους συναδέλφους μας, οι οποίοι βρήκαν εμπόδια στο δύσκολο έργο τους», τονίζει στο γενικός διευθυντής της DW Πέτερ Λίμπουργκ και υπογραμμίζει: «Η DW ζητά την άμεση απελευθέρωση όσων δημοσιογράφων κρατούνται επειδή μετέδιδαν ειδήσεις για τη πανδημία».
Το Freedom of Speech Award απονέμεται από το 2015 σε πρωτοβουλίες και άτομα που διακρίθηκαν για την ιδιαίτερη συμβολή τους υπέρ της Ελευθερίας του Λόγου ή την προάσπιση των ανθρωπίνων δικαιωμάτων. Στους βραβευθέντες των τελευταίων ετών περιλαμβάνονται ο σαουδάραβας μπλόγκερ Ράιφ Μπαντάουι, η Ένωση Ανταποκριτών του Λευκού Οίκου, καθώς και η μεξικανή δημοσιογράφος και συγγραφέας Αναμπέλ Χερνάντες.
Υπό κανονικές συνθήκες το βραβείο «Ελευθερίας του Λόγου» απονέμεται κάθε χρόνο το καλοκαίρι στο Global Media Forum στη Βόννη. Λόγω της πανδημίας ωστόσο η φετινή απονομή έλαβε χώρα μόνο διαδικτυακά.
Χελένα Κάσελ
Επιμέλεια: Στέφανος Γεωργακόπουλος
</doc>
<doc docid='dw_53317929' lang='ell' type='mono' source='https://www.dw.com/el/el/διάσκεψη-δωρητών-για-εμβόλιο-κατά-του-κορωνοϊού/a-53317929' term='COVID'>
Την πρωτοβουλία της Ευρωπαϊκής Επιτροπής για μια διαδικτυακή διεθνή διάσκεψη δωρητών με σκοπό τη συγκέντρωση πόρων για την ανάπτυξη εμβολίου κατά του κορωνοϊού στηρίζουν αρκετοί ευρωπαίοι ηγέτες. Σε άρθρο στη γερμανική εφημερίδα Frankfurter Allgemeine Zeitung του Σαββάτου, το οποίο συνυπογράφουν η πρόεδρος της Κομισιόν Ούρσουλα φον ντερ Λάιεν και ο πρόεδρος του Ευρωπαϊκού Συμβουλίου Σαρλ Μισέλ, η καγκελάριος Άγκελα Μέρκελ, ο γάλλος πρόεδρος Εμανουέλ Μακρόν, ο ιταλός πρωθυπουργός Τζουζέπε Κόντε και η πρωθυπουργός της Νορβηγίας Έρνα Σόλμπεργκ δεσμεύθηκαν ότι θα ανακοινώσουν στη διάσκεψη της Δευτέρας συγκεκριμένα ποσά για τη μάχη κατά της πανδημίας.
Μεταξύ άλλων η επικεφαλής της ΕΕ και οι ευρωπαίοι ηγέτες τονίζουν ότι «στόχος είναι να ξεκινήσουμε μια χωρίς προηγούμενο παγκόσμια συνεργασία μεταξύ επιστημόνων, αρχών, βιομηχανιών, κυβερνήσεων, διεθνών οργανώσεων, ιδρυμάτων και εκπροσώπων από το χώρο της υγείας».
Σημαντικό ποσό αναμένεται από το Βερολίνο
Η υπόσχεση του Βερολίνου
Τα ποσά που θα συγκεντρωθούν αύριο θα διοχετευθούν κυρίως σε οργανώσεις που δραστηριοποιούνται υπέρ της υγείας, όπως οι διεθνείς συμμαχίες εμβολίων Cepi και Gavi, αλλά και η πρωτοβουλία Unitaid. Εκτός φυσικά από την ανάπτυξη του εμβολίου τα χρήματα θα διατεθούν και στην έρευνα αναφορικά με τη την διάγνωση, την πρόληψη και την περίθαλψη ασθενών που έχουν προσβληθεί από την ασθένεια Covid-19.
Σύμφωνα με την Ευρωπαϊκή Επιτροπή, μέχρι αυτή την ώρα οι ΗΠΑ δεν έχουν δηλώσει συμμετοχή στην διαδικτυακή διάσκεψη δωρητών. Όπως ανακοινώθηκε από τις Βρυξέλλες, ο διάλογος συνεχίζεται σε καλό κλίμα, ενώ παράλληλα ασκούνται πιέσεις προς την αμερικανική κυβέρνηση να συμμετάσχει στην διεθνή πρωτοβουλία.
Στο εβδομαδιαίο της Video-Podcast του Σαββάτου η καγκελάριος Άγκελα Μέρκελ αναφέρει μεταξύ άλλων ότι «ανήκει στους πιο ευγενείς στόχους η σωτηρία εκατομμυρίων ζωών στο πλανήτη. Για να επιτύχουμε αυτό το στόχο η Γερμανία θα συνεργαστεί στενά με τον Παγκόσμιο Οργανισμό Υγείας». Η γερμανίδα καγκελάριος πρόσθεσε ότι «σήμερα μας λείπουν περίπου 8 δισεκατομμύρια ευρώ για την ανάπτυξη ενός εμβολίου» και υποσχέθηκε ότι «το Βερολίνο θα ανακοινώσει αύριο μια σημαντική οικονομική συμβολή στην κοινή προσπάθεια». Η κ. Μέρκελ υπογράμμισε επίσης ότι «το εμβόλιο, όταν αναπτυχθεί, θα πρέπει να παρασκευαστεί σε μεγάλες ποσότητες, έτσι ώστε όλοι οι άνθρωποι του πλανήτη να ωφεληθούν».
Dpa, Afp
Επιμέλεια: Στέφανος Γεωργακόπουλος
</doc>
<doc docid='dw_53298150' lang='ell' type='mono' source='https://www.dw.com/el/el/διθύραμβοι-και-αγωνία-για-την-ελλάδα/a-53298150' term='COVID'>
«Ο κορωνοϊός θέτει σε κίνδυνο τις επιτυχίες της Ελλάδας για την απομείωση του χρέους» επιγράφει άρθρο της η οικονομική εφημερίδα του Ντίσελντορφ Handelsblatt. O ανταποκριτής στην Αθήνα Γκερτ Χέλερ επισημαίνει πως «οι άνθρωποι μπορούν και πάλι να αναπνεύσουν. Μετά από 40 ημέρες απαγόρευσης εξόδου, η κυβέρνηση χαλαρώνει τώρα τους περιορισμούς. Ο πρωθυπουργός Κυριάκος Μητσοτάκης ανακοίνωσε προσωπικά τα μέτρα σε τηλεοπτικό του διάγγελμα». Στη συνέχεια τα μέτρα απαριθμούνται και διαπιστώνεται ότι «χάρη στον έγκαιρο περιορισμό των επαφών, η Ελλάδα έχει έναν από τους χαμηλότερους δείκτες θνησιμότητας στην Ευρώπη από τον Covid 19…Το Βέλγιο που έχει περίπου τον ίδιο αριθμό κατοίκων, ο αριθμός των νεκρών είναι 53 φορές υψηλότερος».
Και το άρθρο σημειώνει λίγο παρακάτω: «Ακόμα όμως και εάν οι Έλληνες εξακολουθήσουν να φρενάρουν τον ιό, για την οικονομία η πανδημία θα έχει τεράστιες συνέπειες. Η χώρα μόλις είχε καταφέρει να αναρρώσει από τη μεγαλύτερη οικονομική κρίση στην μεταπολεμική περίοδο. Τώρα πήγε πάλι πολύ πίσω. Η οικονομική ζωή από τα μέσα Μαρτίου έχει παραλύσει. Κυρίως η κάμψη στον τουρισμό θα είναι ένα μεγάλο πρόβλημα».
Σύννεφα πάνω από τον τουρισμό
Όσον αφορά τον χρονικό ορίζοντα ανάκαμψης η Handelsblatt παρατηρεί: «Διίστανται οι απόψεις σχετικά με το πόσο γρήγορα θα ανακάμψει η οικονομία της Ελλάδας. Αισιόδοξοι είναι οι οικονομολόγοι της Τράπεζας της Αμερικής, οι οποίοι προβλέπουν ένα μείον του 7,5% για αυτό το χρόνο αλλά για το 2021 προβλέπουν μια μεγάλη αύξηση του 9,8%. Η Morgan Stanley υπολογίζει για του χρόνου ένα συν από 1,1% μέχρι 4,3% και το ΔΝΤ υπολογίζει 5,1%».
Και το άρθρο καταλήγει με μια ενδιαφέρουσα εκτίμηση. Εξαιτίας ακριβώς της πανδημίας «θα μπορούσε να εξεταστεί το θέμα και άλλων μειώσεων του χρέους, όπως δηλώνει ο Τσολτ Ντάρβας από τη δεξαμενή σκέψης Bruegel. Σε συνέντευξή του στην ιστοσελίδα newmoney ο αναλυτής είπε πως η κρίση ίσως σταθεί αφορμή ‘για ένα είδος διαγραφής του χρέους’».
H Ελλάδα θετικό παράδειγμα στην Ευρώπη
Σωτήρης Τσιόδρας: Γιατί θα πρέπει να γίνει αυτό ή το άλλο
Αναλυτικό ρεπορτάζ παρουσιάζει στη διαδικτυακή του σελίδα το δημόσιο αυστριακό ραδιοτηλεοπτικό κανάλι ORF αφιερωμένο στην Ελλάδα και γράφει: «Προνοητικές ενέργειες, αυστηρά μέτρα, σταδιακή άρση των περιορισμών: η Ελλάδα μέχρι τώρα καταγράφει λίγα κρούσματα και λίγους νεκρούς. Το κάποτε προβληματικό παιδί της Ευρώπης αναδεικνύεται κατά τη διάρκεια της πανδημίας ένας παραδειγματικός μαθητής. Υπάρχουν όμως κάποιοι παράγοντες που θα έκαναν τους καλούς βαθμούς να ξεθωριάσουν».
Το ρεπορτάζ, όπως πολλά άλλα τις τελευταίες ημέρες, κάνει ειδική μνεία στον καταλυτικό ρόλο του κ. Τσιόδρα. «Όλα αυτά τα μέτρα πάρθηκαν με τη βοήθεια ενός από τους κορυφαίους ειδικούς στην Ευρώπη στον τομέα του, του ιολόγου Σωτήρη Τσιόδρα. ..Κάθε μέρα στις 6 μ.μ ο 55χρονος επιστήμονας εμφανίζεται μπροστά στις κάμερες και διαβάζει αριθμούς, ενημερώνει για τις νέες εξελίξεις, δίνει συμβουλές και εξηγήσεις για το πώς μπορεί κανείς να προστατευθεί και γιατί θα πρέπει γίνει αυτό ή το άλλο».
Τί θα γίνει το καλοκαίρι;
Το άρθρο αναφέρει ακόμα πως «το 85% των Ελλήνων και Ελληνίδων στηρίζει τον τρόπο διαχείρισης της κρίσης από την κυβέρνηση». Παράλληλα όμως επισημαίνει πως αναμένονται σοβαρές συνέπειες για τον τουρισμό. «Το νέο ξεκίνημα των διεθνών πτήσεων θα πρέπει να συζητηθεί στην ΕΕ. Το γεγονός ότι ο τουρισμός θα είναι ο τελευταίος τομέας που θα εξομαλυνθεί ανησυχεί ιδιαίτερα τους ειδικούς. Σε τελική ανάλυση, η Ελλάδα ζει από τον τουρισμό. Τα ξενοδοχεία και οι επιχειρήσεις που σχετίζονται με τον τουρισμό όπως ταβέρνες, μπαρ, οικοδομή, έσοδα από αρχαιολογικούς χώρους αλλά και ο αγροτικός τομέας που προμηθεύει τα ξενοδοχεία αποτελούν το 30% της οικονομίας».
Επεισόδιο στον Έβρο
Ένταση στον Έβρο
Τέλος ένα δημοσίευμα του Spiegel. Σύμφωνα με πληροφορίες του περιοδικού «στα ελληνοτουρκικά σύνορα στον Έβρο σημειώθηκε επικίνδυνο επεισόδιο μεταξύ Τούρκων και Γερμανών συνοριοφυλάκων. Τούρκοι στρατιώτες σκόπευσαν εναντίον Γερμανών και σημειώθηκε τουλάχιστον ένας πυροβολισμός. Ασαφές παραμένει που πήγε η σφαίρα. Αυτό προκύπτει από εσωτερικό έγγραφο της Frontex το οποίο έχει στη διάθεσή του το Spiegel. Δεν τραυματίστηκε κανείς».
Το άρθρο αναφέρει πως το περιστατικό σημειώθηκε στο Τυχερό. «Ένας Γερμανός συνοριοφύλακας άκουσε, σύμφωνα με πληροφορίες του Spiegel, την Τρίτη το βράδυ έναν πυροβολισμό από την τουρκική πλευρά. Αμέσως ο Γερμανός αστυνομικός πήγε να καλυφθεί. Με κιάλια οι Γερμανοί συνοριοφύλακες είδαν πώς ένας Τούρκος στρατιώτης από την άλλη πλευρά της όχθης στόχευε με αυτόματο όπλο στην ελληνική πλευρά. Στη συνέχεια ο Τούρκος στρατιώτης έκανε μια άσεμνη χειρονομία και γύρισε στη σκηνή του. Άλλοι στρατιώτες φώναζαν ‘έλα, έλα’. Λίγο αργότερα άλλοι έξι Τούρκοι στρατιώτες εμφανίστηκαν και στόχευαν με όπλα εναντίον Γερμανών και Ελλήνων συνοριοφυλάκων».
Η Frontex, κατόπιν ερωτήσεως, δήλωσε πως όλα τα στοιχεία σχετικά με το επεισόδιο βρίσκονται στη διάθεση των ελληνικών αρχών. Η τουρκική κυβέρνηση δεν  ήταν διατεθειμένη να απαντήσει την Πέμπτη».
Επιμέλεια: Μαρία Ρηγούτσου
</doc>
<doc docid='dw_53295892' lang='ell' type='mono' source='https://www.dw.com/el/el/πίσω-από-πλεξιγκλάς-στους-αιθέρες/a-53295892' term='COVID'>
Οι οργισμένες δηλώσεις του Μάικλ ο Λίρι έκαναν τον γύρο του κόσμου. “Η άδεια μεσαία θέση στα αεροσκάφη δεν προσφέρει καμιά κοινωνική αποστασιοποίηση, είναι μια χαζή ιδέα, που δεν προσφέρει τίποτα. Εάν υιοθετηθούν τέτοιες αποφάσεις από την Ιρλανδία, τότε είτε θα πληρώσει η κυβέρνηση για την άδεια θέση, είτε απλά δεν πρόκειται να ξαναπετάξουμε” είπε το αφεντικό της Ryanair, συμβάλλοντας με τον γνωστό εκρηκτικό του ταμπεραμέντο στον προβληματισμό για το υπό ποιες προϋποθέσεις ασφάλειας σε καιρούς πανδημίας θα ξαναρχίσουν οι αεροπορικές εταιρίες τις πτήσεις τους. Ένα γίνεται σαφές: επιστροφή στις παλιές καλές και γνωστές εποχές για την αεροπλοΐα δεν πρόκειται να γίνει γρήγορα, ίσως και ποτέ.
Χρονοβόρες διαδικασίες
Θα αργήσει η επιστροφή στις παλιές, καλές εποχές των ταξιδιών με αεροπλάνο
Η κοινωνική αποστασιοποίηση θέτει σε κίνδυνο το επιχειρηματικό μοντέλο μιας αεροπορικής εταιρείας χαμηλού κόστους, όπως είναι η Ryanair, όπου οι επιβάτες κάθονται ο ένας δίπλα στον άλλο, με τα πόδια στριμωγμένα και με πυκνά δρομολόγια πτήσεων. Στην εποχή του κορωνοϊού δεν μπορεί να συνεχιστεί, γιατί μελλοντικά με την εντατική απολύμανση, τη μακρά διαδικασία επιβίβασης για την εξασφάλιση των απαιτούμενων αποστάσεων ανάμεσα στους επιβιβαζόμενους, όλα αυτό θα διαρκεί πολύ και θα μεταφράζεται σε κόστος.  Ενδέχεται μάλιστα να υιοθετηθούν γρήγορα τεστ στα αεροδρόμια. Πληροφορίες από αρμόδιες αρχές για τον κίνδυνο μόλυνσης στο αεροπλάνο δεν έχουν γίνει γνωστές μέχρι τώρα.
Ο κλάδος της αεροπλοΐας επισημαίνει συνεχώς ότι ο αέρας στην καμπίνα είναι τόσο καθαρός λόγω των φίλτρων τελευταίας τεχνολογίας, όσο και σε μια χειρουργική αίθουσα και ότι το ρεύμα αέρος κινείται από πάνω προς τα κάτω, πράγμα που μειώνει ακόμη περισσότερο τον κίνδυνο μόλυνσης. Επίσης δεν έχει αποδειχθεί ότι το άδειο μεσαίο κάθισμα μειώνει τον κίνδυνο. Παρόλα αυτά πολλές αεροπορικές εταιρείες, όπως η Lufthansa και η Eurowings, μπλοκάρουν τη μεσαία θέση. Και η Easyjet υπόσχεται ότι για την αρχή τουλάχιστον η μεσαία θέση θα μένει άδεια. “Είναι κοσμητικού περιεχόμενου, δεν υπάρχει επιστημονικός λόγος να το κάνει κανείς” υποστηρίζει ο Σάσαν Νίγκαμ, επικεφαλής της συμβουλευτικής εταιρείας αεροπλοΐας Simplifying, που έχει αναλύσει το θέμα.
Αλλά ο ψυχολογικός παράγοντας είναι σημαντικός. “Θα συνεχίσουμε να προσφέρουμε ασφαλή αεροπορική εμπειρία, που θα πρέπει να είναι ορατή και στον επιβάτη για να εξασφαλίσουμε την εμπιστοσύνη του” υπόσχεται ο Ίνγκο Βούγκετσερ, επικεφαλής μάρκετινγκ καμπίνας στην Airbus. Η Simplifying έχει εκπονήσει ένα απλό σενάριο για το πώς θα πρέπει να γίνονται οι πτήσεις σε εποχές αποστείρωσης. “Οι αλλαγές θα είναι τόσο καταιγιστικές, όπως την περίοδο μετά τις βομβιστικές επιθέσεις της 11ης Σεπτεμβρίου 2001, όχι τόσο μαζικές αλλά με διάρκεια” προβλέπει ο Σάσανκ Νίγκαμ.
“Εκτός από τους κανόνες ασφαλείας που είχαν ληφθεί τότε, θα προστεθεί και το στοιχείο της απολύμανσης. Στη μελέτη του, που παρουσιάστηκε πρόσφατα, περιγράφει το ταξίδι με το αεροπλάνο ως εξής: Μαζί με την διαδικτυακή κράτηση της πτήσης θα πρέπει να επισυνάπτεται και ένα είδος διαβατηρίου ανοσίας, που να επιβεβαιώνει αντισώματα του Covid-19. Η άφιξη στο αεροδρόμιο θα πρέπει να γίνεται τουλάχιστον 4 ώρες πριν την πτήση. Πριν το Check-in οι επιβάτες θα πρέπει να περνούν μέσα από ένα τούνελ απολύμανσης και ένα σκάνερ εντοπισμού της θερμοκρασίας του σώματος. Μια νέα υπηρεσία υγείας μαζί με την Παγκόσμια Οργάνωση Υγείας, τα αεροδρόμια και τις ενώσεις αεροπορικών εταιρειών, μπορούν να συμφωνήσουν στις προδιαγραφές ασφαλείας.
Ζήτω το πλεξιγκλάς!
Προστατευτικά καθίσματα με πλεξιγκλάς ίσως προστεθούν στο μέλλον στην καμπίνα των επιβατών
“Θα πρέπει να συνταχθούμε για να συμφωνήσουμε σε μέτρα που να ισχύουν παντού και να είναι κατανοητά σε όσους πετούν” υποστηρίζει ο Κρίστοφ Μίλερ, που έχει διατελέσει επί πολλά χρόνια επικεφαλής αεροπορικών εταιρειών. “Χρειάζεται ένα δίχτυ ασφαλείας, δεν υπάρχει τίποτα χειρότερο από το μπαίνουν οι άνθρωποι στο αεροπλάνο έντρομοι μήπως μολυνθούν με τον νέο ίο” επισημαίνει. “Αλλά εάν οι κανονισμοί είναι όπως αυτοί που προτείνει η Simpliflying, τότε είναι καλύτερο να αποφύγω μελλοντικά το αεροπλάνο”. Σε κάθε περίπτωση η χρήση μάσκας θα είναι υποχρεωτική, αυτό τουλάχιστον προβλέπει το λόμπι γερμανικών αεροπορικών εταιρειών BDL σε ένα σχέδιο, για το ενδεχόμενο έναρξης και πάλι των αεροπορικών συγκοινωνιών. Κι αυτό σε όλη τη διάρκεια από την επιβίβαση, την πτήση και την αποβίβαση.
Στον Καναδά ισχύει ήδη, στις ΗΠΑ την αρχή κάνει η JetBlue. Ο όμιλος Lufthansa το καθιερώνει τη Δευτέρα 04.05. Η απολύμανση περιλαμβάνει όλες τις αποσκευές και η επιβίβαση στο αεροσκάφος θα γίνεται σε ολιγομελείς ομάδες. Στη καμπίνα του αεροσκάφους θα γίνουν πολλές αλλαγές. Για πρώτη φορά κατασκευαστές αεροπορικών καθισμάτων, όπως η ιταλική Aviointeriors, περιλαμβάνουν στις προσφορές τους τζάμια από πλεξιγκλάς, που θα καλύπτουν το κεφάλι μέχρι τον ώμο του επιβάτη. Θα θυμίζουν παλιούς τηλεφωνικούς θαλάμους. Στο πιο σοφιστικέ μοντέλο ονόματι "Ιανός", όπως ο θεός των Ρωμαίων, που απεικονίζεται συνήθως με δύο κεφάλια, ο επιβάτης της μεσαίας θέσης θα κάθεται στην ακριβώς αντίθετη κατεύθυνση από τους διπλανούς τους και το κουβούκλιο από πλεξιγκλάς θα προσφέρει προδιαγραφές ασφάλειας και απόστασης.
Μέχρι στιγμής καμιά αεροπορική εταιρεία δεν έχει παραγγείλει τέτοια “επίπλωση” για την εποχή συνύπαρξης με τον κορωνοϊό στους αιθέρες. Η ασιατική εταιρεία Haeco αντίθετα, σε πνεύμα ρεαλισμού, θα ανταλλάξει σειρές καθισμάτων στα εμπορικά της αεροσκάφη με άλλες για τη μεταφορά φορτίων. Έτσι δημιουργείται περισσότερος χώρος, που είναι απαραίτητος για μεταφορές φορτίων σε εποχές μετά από καραντίνα. Αλλά και η εμπειρία μέσα στην καμπίνα θα είναι διαφορετική. Το πλήρωμα θα φορά ειδικές φόρμες προστασίας, όλοι οι επιβάτες μάσκες και πλαστικά γάντια, ο χώρος της καμπίνας θα απολυμαίνεται πριν την πτήση, οι αεροσυνοδοί θα δίνουν στους επιβάτες κάθε μισή ώρα απολυμαντικά μαντίλια και μόνο στην πρώτη θέση θα προσφέρεται φαγητό, καλά συσκευασμένο. Ειδικό προσωπικό θα καθαρίζει κατά τη διάρκεια της πτήσης τις τουαλέτες και τον χώρο της κουζίνας. Στο αεροδρόμιο προορισμού οι επιβάτες θα δείχνουν το διαβατήριο ανοσίας, θα περνούν και πάλι τη διαδικασία απολύμανσης. Και κάπου εκεί θα χάνεται όλη η χαρά των ταξιδιών με το αεροπλάνο.
Αντρέας Σπετ
Επιμέλεια: Ειρήνη Αναστασοπούλου
</doc>
<doc docid='dw_53288017' lang='ell' type='mono' source='https://www.dw.com/el/el/ποιος-θα-εμβολιαστεί-πρώτος-κατά-του-κορωνοϊού/a-53288017' term='COVID'>
Ενάμιση χρόνος είναι ο χρονικός ορίζοντας σύμφωνα με τους λοιμωξιολόγους, για να βρεθεί το εμβόλιο κατά του κορωνοϊού και να επιστρέψουμε σε μια ζωή δίχως προστατευτικές μάσκες και απαγόρευση κυκλοφορίας. Κάποιοι ειδικοί είναι πιο αισιόδοξοι για τον απαιτούμενο χρόνο ανάπτυξης ενός εμβολίου, άλλοι πάλι θεωρούν ότι η διαδικασία θα είναι πολύ πιο χρονοβόρα. Σε κάποια στιγμή όμως το πολυπόθητο εμβόλιο θα είναι γεγονός. Ποιά χώρα θα το λάβει πρώτη; Η γερμανίδα Ιλόνα Κίκμπους, καθηγήτρια στο Iνστιτούτο Διεθνών Σπουδών και Ανάπτυξης στη Γενεύη, δηλώνει στην DW ότι προς το παρόν δεν υπάρχουν, γι αυτές τις περιπτώσεις, διεθνείς κανόνες για μια δίκαιη κατανομή.
Η κατανομή ορίζεται συνεπώς από τους κανόνες της ελεύθερης αγοράς. Ο κίνδυνος είναι, λέει στην DW ο Γιούργκεν Βάσεμ οικονομολόγος εξειδικευμένος σε ζητήματα υγείας, ότι δυτική Ευρώπη, Καναδάς, Ιαπωνία και ΗΠΑ θα λάβουν τις πρώτες παρτίδες του εμβολίου διότι μπορούν να πληρώσουν περισσότερα. Και προσθέτει, ότι το πρόβλημα είναι γνωστό στο χώρο των φαρμακοβιομηχανιών.
Φαινόμενα αισχροκέρδειας σε βάρος της παγκόσμιας υγείας
O αμερικανικός κολοσσός Pfizer συνεργάζεται με τη γερμανική Biontech - Φωτογραφία από εργαστήριο της δεύτερης
Σύμφωνα με τον γερμανό οικονομολόγο πολλές φορές υπήρξαν στο παρελθόν δυσκολίες στη διαθεσιμότητα ενός εμβολίου μόνο και μόνο επειδή κάποιες φαρμακοβιομηχανίες ζητούσαν υψηλές τιμές. Είναι ωστόσο δύσκολο να αποδείξεις αυτή τη κατηγορία. Δεν είναι λίγοι εκείνοι που προσάπτουν στις βιομηχανίες φαρμάκου ότι για να αυξήσουν το κέρδος δημιουργούν τεχνητή έλλειψη σε παρασκευάσματα. Κάποιες φορές μάλιστα εμβόλια δεν αναπτύχθηκαν καν επειδή δεν υπήρχαν οικονομικά κίνητρα, όπως δείχνει η περίπτωση του ιού έμπολα, δηλώνει στην DW η γερμανίδα ειδική Ιλόνα Κίκμπους.
Με βάση τα σημερινά δεδομένα η παγκόσμια υγεία βρίσκεται στα χέρια τεσσάρων μεγάλων παραγωγών εμβολίων, καθώς και πλήθος μικρότερων εταιριών βιοτεχνολογίας. Στη μάχη κατά του κορωνοϊού συμμετέχουν σχεδόν 80 προγράμματα αναζήτησης εμβολίου. Τα περισσότερα αποτελούνται από συνεργασίες φαρμακοβιομηχανιών και εταιριών βιοτεχνολογίας. Έτσι για παράδειγμα ο αμερικανικός κολοσσός Pfizer συνεργάζεται με τη γερμανική Biontech. Περισσότερες από 12 τέτοιες ερευνητικές συμμαχίες είναι έτοιμες ή έχουν ήδη ξεκινήσει κλινικές δοκιμές. Πιο κοντά πάντως στο εμβόλιο κατά της πανδημίας δείχνουν να βρίσκονται η Κίνα, η ΗΠΑ και η Γερμανία.
Διάσκεψη συγκέντρωσης χρημάτων για τον ΠΟΥ
Στις 4 Μαΐου η διεθνής διάσκεψη για την οικονομική ενίσχυση του ΠΟΥ
Το ενδεχόμενο δημιουργίας τεχνητών ελλείψεων, καθώς και φαινόμενα αισχροκέρδειας με το εμβόλιο κατά της πανδημίας προκαλεί πονοκέφαλο σε διεθνές επίπεδο. Ο γενικός γραμματέας του ΟΗΕ Αντόνιο Γκουτέρες χαρακτήρισε ήδη το εμβόλιο κατά του Covid-19 δημόσιο αγαθό. Παρόμοια θέση έχει πάρει και η γερμανίδα καγκελάριος Άγκελα Μέρκελ και επικεντρώνει τις δυνάμεις της στην επικείμενη διεθνή διάσκεψη στις 4 Μαΐου με στόχο τη συγκέντρωση 8 δισεκατομμυρίων ευρώ για το Παγκόσμιο Οργανισμό Υγείας.
Στην πρωτοβουλία συμμετέχουν πλήθος κρατών, η ΕΕ και το ίδρυμα του Μπιλ Γκέιτς, αλλά όχι οι ΗΠΑ, οι οποίες, ως γνωστόν θεωρούν τον διεθνή οργανισμό υπερβολικά φιλοκινεζικό. Σύμφωνα με τη καθηγήτρια Ιλόνα Κίκμπους με τα χρήματα αυτά μπορεί να δημιουργηθεί μια ειδική υπηρεσία για εμβόλια και φαρμακευτικά παρασκευάσματα και να μοιράσει το εμβόλιο βάσει ενός προαποφασισμένου δίκαιου συστήματος κατανομής. Μερικές μέρες πριν ξεκινήσει η διάσκεψη ο ιδρυτής της Microsoft Μπιλ Γκέιτς εξέφρασε το φόβο ότι αν το εμβόλιο του κορωνοϊού αφεθεί στο έλεος της αγοράς τότε οι φτωχότερες χώρες της Αφρικής, της Λατινικής Αμερικής και της Αφρικής θα το λάβουν τελευταίες.
Και δεν είναι μόνο αυτό. Σε ζητήματα ζωής και θανάτου γρήγορα η ιδέα της διεθνούς συνεργασίας περνά σε δεύτερη μοίρα. Το αποδεικνύει άλλωστε η απαγόρευση εξαγωγών ιατρικών μηχανημάτων από την ΕΕ, και τις ΗΠΑ μόλις ξέσπασε η κρίση του κορωνοϊού. Μετά τον «ιατρικό εθνικισμό» ελλοχεύει τώρα ο κίνδυνος ενός «εθνικισμού εμβολίων», προειδοποιεί η Ιλόνα Κίκμπους.
Καθησυχάζει η φαρμαρκοβιομηχανία
Στην πρωτοβουλία για την στήριξη του ΠΟΥ συμμετέχει μεταξύ άλλων και το Ίδρυμα του Μπιλ Γκέιτς αλλά όχι οι ΗΠΑ
Από τη πλευρά της η γερμανική ομοσπονδία φαρμακοβιομηχανιών Vfa , που δραστηριοποιείται στην έρευνα, θεωρεί ότι η σχετική δημόσια συζήτηση κινείται προς λάθος κατεύθυνση. Ο πρόεδρος της ομοσπονδίας Χαν Στόιτελ θεωρεί ότι η εμπειρία προηγούμενων επιδημιών και πανδημιών έχουν ορίσει το πλαίσιο: Μόλις υπάρξει εμβόλιο θα εμβολιαστεί αρχικά το ιατρικό προσωπικό, οι ευπαθείς ομάδες και μετά ο υπόλοιπος πληθυσμός, σημειώνει ο πρόεδρος της Vfa απαντώντας εγγράφως σε ερωτήσεις της DW, εκφράζοντας παραλληλα την αισιοδοξία του ότι πολλά εθνικά συστήματα υγείας ανά το κόσμο θα κινηθούν με βάση αυτό το δοκιμασμένο πλαίσιο.
Και η ειδικός Ιλόνα Κίκμπους ευελπιστεί ότι όλοι όσοι συμμετέχουν στην ανάπτυξη του εμβολίου έχουν συνείδηση της ιστορικής τους ευθύνης. Η πρόκληση είναι τεράστια, αλλά όσο συμμετέχουν στην προσπάθεια από κοινού χώρες και εταιρίες, τότε όλα δεν δείχνουν τόσο μαύρα όσο φαίνονται με τη πρώτη ματιά, λέει η γερμανίδα καθηγήτρια.
Νίκολας Μάρτιν
Επιμέλεια: Στέφανος Γεωργακόπουλος
</doc>
<doc docid='dw_53267456' lang='ell' type='mono' source='https://www.dw.com/el/el/υπάρχει-ηλικιακό-μπόνους-στον-κορωνοϊό/a-53267456' term='COVID'>
Η εικόνα είναι η ίδια σε όλα τα γηροκομεία και οίκους ευγηρίας. Οι απόμαχοι της ζωής ζουν εδώ και εβδομάδες απομονωμένα, οι επισκέψεις συγγενών, παιδιών και εγγονών απαγορεύονται. Δεν είναι δείγμα αδιαφορίας αλλά αγάπης. Ενώ σε νεότερους σε ηλικία ανθρώπους ο Covid-19 μπορεί να περάσει απαρατήρητος, δεν συμβαίνει το ίδιο στους ηλικιωμένους, στους οποίους μπορεί να αποβεί μοιραίος. Το συμπέρασμα που βγαίνει ευλόγως είναι ότι σε χώρες με μεγαλύτερο ποσοστό ηλικιωμένων, ο αριθμός των νεκρών είναι μεγαλύτερος. Είναι όμως όντως έτσι;
Πολυπαραγοντικό το ποσοστό θνησιμότητας
Στη Γερμανία πάνω από το 1/4 του πληθυσμού είναι άνω των 65 ετών
Σύμφωνα με ερευνητές στον τομέα δημογραφίας η ηλικιακή δομή ενός πληθυσμού παίζει πολύ μεγάλο ρόλο στον κορωνοϊό. «Όταν δύο κοινωνίες είναι σε γενικές γραμμές όμοιες και συγκρίσιμες στα επίπεδα υγιεινής και το ποσοστό θνητότητας, οι νεκροί από τον νέο ιό στις γηραιότερες κοινωνίες είναι περισσότεροι από ό,τι στις ηλικιακά νεότερες», τονίζει ο Μίκο Μιρσκίλε, διευθυντής του Ινστιτούτου Μαξ Πλανκ για δημογραφικές έρευνες με έδρα το Ρόστοκ.
«Όμως ιδιαίτερα το παράδειγμα της Γερμανίας  δείχνει ότι η ηλικιακή δομή της δεν παίζει απαραίτητα το μεγαλύτερο ρόλο. Ζούμε σε μια από τις πιο γηρασμένος κοινωνίες στον κόσμο, το 1/4 του πληθυσμού είναι από 65 και πάνω. Το ποσοστό θνησιμότητας σε σύγκριση με άλλες γειτονικές ευρωπαϊκές χώρες με παρόμοια ηλικιακή δομή είναι σαφώς μικρότερο, τουλάχιστον για την ώρα». Κατά την άποψη του ερευνητή ένας από τους λόγους των πολλών θανάτων από κορωνοϊό στην Ιταλία και την Ισπανία είναι η συνύπαρξη στο ίδιο σπίτι πολλών γενεών. «Οι ηλικιωμένοι είναι περισσότερο εκτεθειμένοι στον κίνδυνο μόλυνσης από ό,τι στη Γερμανία, όπου ζουν συνήθως μακριά από παιδιά και εγγόνια.»
Ο Γκέρχαρντ Κράουζε, επιδημιολόγος στο Κέντρο Ερευνών για Μολυσματικές Νόσους στο Χέλμχολτς, θεωρεί αυτή την εξήγηση πιθανή χωρίς να μπορεί να βασιστεί σε αποδείξεις. Μια άλλη διαδεδομένη εξήγηση που δίνεται είναι ότι σε χώρες, όπως η Ιταλία, υπάρχει ένας άγνωστος αριθμός μολυσμένων με τον νέο ιό, που είναι μεγαλύτερος από ό,τι στη Γερμανία. Αυτό οδηγεί σε ένα υποτιθέμενο μεγαλύτερο ποσοστό θνητότητας. Αλλά και οι διαφορετικές αντοχές του συστήματος υγείας θεωρούνται ένας από τους λόγους που εξηγούν το μεγαλύτερο αριθμό νεκρών πχ. στην Ιταλία και τη Γαλλία. Σε εκείνο στο οποίο οι ερευνητές συμφωνούν είναι ότι το ποσοστό θνητότητας από τον νέο ιό σε μια κοινωνία εξαρτάται από πολλούς παράγοντες. Σε γενικές γραμμές μεγαλύτερη επίδραση έχει το πόσοι σε μια κοινωνία έχουν ήδη μολυνθεί με τον ιό, υποστηρίζει ο Μίκο Μιρσκίλε. Ο αριθμός των νεκρών εξαρτάται από την ηλικία και το σύστημα υγείας. Άλλες μελέτες αναφέρουν ως μια επιπλέον πιθανότητα τον συσχετισμό της ατμοσφαιρικής ρύπανσης με τα κρούσματα κορωνοϊού, κάτι που μπορεί να οδηγήσει σε βαριές επιπλοκές ή ακόμη και στον θάνατο.
Το παράδειγμα της Αφρικής
Κυρίως στην Αφρική συναντάμε κοινωνίες που δεν είναι «γηρασμένες»
Ισχύει λοιπόν η υπόθεση ότι σε κοινωνίες με νεότερους ανθρώπους κατά μέσον όρο το ποσοστό θανάτου από τον κορωνοϊό είναι χαμηλότερο; Κυρίως στην Αφρική οι κοινωνίες δεν είναι γηρασμένες. Σύμφωνα με στοιχεία της CIA στη Νιγηρία μόνο το 3% του πληθυσμού της είναι άνω των 65 χρόνων. Ο Μαξιμίλιαμ Γκέρτλερ, επιδημιολόγος από τους Γιατρούς Χωρίς Σύνορα, πιστεύει ότι πολλές φορές ο νέος σε ηλικία πληθυσμός μιας χώρας μπορεί να επιτελέσει ρόλο σαν μια ζώνη ασφάλειας, αλλά παράλληλα υπάρχουν κι άλλοι πολύ πιο σημαντικοί παράγοντες που επηρεάζουν την εξέλιξη της πανδημίας στην αφρικανική ήπειρο.
«Η κοινωνική αποστασιοποίηση σε φτωχογειτονιές δεν μπορεί να εφαρμοστεί, όπως στις χώρες μας, η πρόσβαση σε καθαρό νερό γίνεται συχνά μόνο σε πηγές εκτός σπιτιού. Το ίδιο ισχύει και για εργαζόμενους που για να εργαστούν, πρέπει να βγουν από το σπίτι. Επίσης λείπουν απολυμαντικά, σαπούνι και υλικά προστασίας, ιατρικό προσωπικό» λέει ο Γκέρτλερ, που εργάζεται στο Ινστιτούτο Τροπικών Νόσων στην πανεπιστημιακή κλινική Charité του Βερολίνου. «Για να μην αναφερθώ σε δομές εντατικής θεραπείας που απλά δεν υπάρχουν». Αλλά και τα λεγόμενα υποκείμενα νοσήματα και παράγοντες επικινδυνότητας, όπως ο ζαχαροδιαβήτης, η παχυσαρκία και η κατανάλωση νικοτίνης συναντώνται όλο και περισσότερο κυρίως σε αστικές δομές της Ρουάντας, της Γκάνας ή της Νιγηρίας.
Συμπέρασμα; Ακόμη και ο επιδημιολόγος Γκέρχαρντ Κράουζε θεωρεί ότι υπάρχει δυσκολία στο να καταλήξει κανείς σε διαπιστώσεις ή προγνωστικά γύρω από τον συσχετισμό της ηλικίας με το ποσοστό θανάτων από τον κορωνοϊό. «Εκτός από την βιολογική ηλικία υπάρχει και η λεγόμενη ανοσοποιητική ηλικία, η οποία επηρεάζεται από άλλα νοσήματα ή λοιμώξεις, τη διατροφή, τη γενικότερη κατάσταση υγείας και το κάπνισμα. Αυτοί οι παράγοντες μπορεί να κάνουν κάποιον να φαίνεται σε μερικές χώρες 60 χρονών και σε άλλες 80».
Καταρίνα Ρεντάντς/ dpa
Επιμέλεια: Ειρήνη Αναστασοπούλου
</doc>
<doc docid='dw_53275041' lang='ell' type='mono' source='https://www.dw.com/el/el/προβληματισμός-για-το-άνοιγμα-των-σχολείων/a-53275041' term='COVID'>
Το άνοιγμα των σχολείων στη Γερμανία είναι το θέμα που απασχολεί σήμερα κατά κύριο λόγο τον γερμανικό Τύπο. Η Süddeutsche Zeitung γράφει: «Στα χαρτιά του υπουργού Παιδείας φαίνεται πανεύκολο: οι τάξεις θα χωριστούν, οι μαθητές και οι μαθήτριες θα πλένουν τα χέρια τους, θα κάθονται σε απόσταση ο ένας από τον άλλο κι έτσι θα ξεκινήσουν τα μαθήματα από τη Δευτέρα. Αλλά πώς θα γίνει αυτό; Ποιος θα προσέχει ότι δυο φίλοι που έχουν να ειδωθούν καιρό δεν θα κάτσουν δίπλα στο λεωφορείο; Σε τι ωφελεί τα θρανία να είναι σε απόσταση και στο διάλειμμα να πέφτει ο ένας πάνω στον άλλο; Υπάρχουν αρκετοί καθηγητές για επιτήρηση; Ποιος θα αποφασίζει εάν τα μέτρα είναι επαρκή;».
Και η εφημερίδα συνεχίζει: «Ίσως η χώρα να κάνει ένα λάθος με τη χαλάρωση των μέτρων. Ίσως οι πολιτικοί να έπρεπε να δώσουν περισσότερο χρόνο. Σε τι χρησιμεύει να ανοίξεις τα σχολεία όταν πάλι χρειαστεί να τα κλείσεις σύντομα και για μεγαλύτερο διάστημα από ότι μέχρι σήμερα; Θα είχε μεγαλύτερη σημασία να δοθεί προσοχή σε μαθητές με πιο περιορισμένες δυνατότητες ώστε να πάρουν δανεικούς φορητούς υπολογιστές και να έχουν τη δυνατότητα για βοηθητικό μάθημα μέσω τηλεδιάσκεψης. Η δικαιοσύνη στην παιδεία είναι πιο επιτακτική από μια δήθεν επιστροφή στην κανονικότητα».
Απαιτούμε περισσότερα απ' αυτούς που κινδυνεύουν λιγότερο;
Για το άνοιγμα των σχολείων και των παιδικών σταθμών η Frankfurter Allgemeine Zeitung έχει διαφορετική άποψη: «Ίσως ανήκει στις διαστροφές αυτού του ιού Sars-CoV-19 να απαιτεί τα περισσότερα από αυτούς που κινδυνεύουν λιγότερο. Τα παιδιά και οι έφηβοι διατρέχουν μειωμένο κίνδυνο να αρρωστήσουν βαριά και όμως πρέπει να περιοριστούν πολύ. Υπάρχει ο κίνδυνος μιας τεράστιας κοινωνικής έκρηξης. Οι γονείς φωνάζουν όλο και περισσότερο ότι εδώ και εβδομάδες κρατούν τα παιδιά στο σπίτι φυλακισμένα. Οι γιατροί υπενθυμίζουν τους κινδύνους από το κλείσιμο των παιδικών σταθμών και των σχολείων: ψυχολογική επιβάρυνση, διαφορές στην εκμάθηση της σχολικής ύλης, αντιπαραθέσεις στην οικογένεια μέχρι και άσκηση βίας. Και όλα αυτά χωρίς αξιόπιστα στοιχεία ότι υπάρχει κίνδυνος μετάδοσης του ιού από τα παιδιά».
Εξωραϊσμένη η πραγματικότητα του κορωνοϊού στην Ελλάδα;
Μήπως η κατάσταση δεν είναι τόσο ρόδινη;
Με το θέμα της αντιμετώπισης της πανδημίας του κορωνοϊού στην Ελλάδα ασχολείται άρθρο στην εφημερίδα Nordwest. Το άρθρο αναφέρεται στον χαμηλό αριθμό κρουσμάτων και θανάτων από τον Covid 19, ωστόσο θεωρεί πως πίσω από όλα αυτά κρύβεται «ένας πολύ σκληρός υπολογισμός. Σ’ αυτόν όμως ελλοχεύουν και οι κίνδυνοι – μεταξύ άλλων και για τουρίστες που προσελκύονται με ανέντιμο τρόπο».
Το άρθρο κάνει λόγο για «εξωραϊσμένη πραγματικότητα» και αναφέρει: «Οι αριθμοί έχουν πολύ μικρή σχέση με την πραγματικότητα. Ο λόγος: μέχρι τις 26 Απριλίου, ακριβώς 60 ημέρες μετά το πρώτο διαπιστωμένο κρούσμα κορωνοϊού στην Ελλάδα, είχαν διενεργηθεί 64.608 εργαστηριακά τεστ. Αυτό αντιστοιχεί σε περίπου 1.000 τεστ την ημέρα. Είναι γελοία χαμηλό. Ακόμη είναι άγνωστο πόσα τεστ έγιναν περισσότερες φορές σε έναν άνθρωπο. Η Ελλάδα στον τομέα του κορωνοϊού δεν έχει δυνατότητες για τεστ. Ο Μητσοτάκης, ο Τσιόδρας και οι υπόλοιποι ενεργούν με το σκεπτικό «χωρίς τεστ δεν υπάρχουν και κρούσματα».
Αγωνία για τον τουρισμό
Το άρθρο επισημαίνει πως ο πραγματικός αριθμός κρουσμάτων είναι πολύ υψηλότερος σε σύγκριση με τις χώρες που κάνουν πολλά τεστ και επισημαίνει πως πίσω από όλα αυτά κρύβεται η προσπάθεια προσέλκυσης τουριστών: «Πραγματικά η κυβέρνηση Μητσοτάκη έχει ξεκινήσει να παρουσιάζει την Ελλάδα σαν έναν ιδανικό τουριστικό προορισμό για ξένους τουρίστες. Ο αντιπρόεδρος της ΝΔ Άδωνις Γεωργιάδης δεν παύει να διαλαλεί πως ‘η Ελλάδα θα είναι ο μεγάλος κερδισμένος της κρίσης στη φετινή τουριστική χρονιά’».
Και η εφημερίδα καταλήγει: «Συμπέρασμα: καμία άλλη χώρα στην Ευρώπη δεν εξαρτάται τόσο πολύ από τον τουρισμό όσο η Ελλάδα. Εάν δεν έρχονταν οι τουρίστες, οι οικονομικές συνέπειες για την Ελλάδα θα ήταν καταστροφικές. Μόλις η Ελλάδα είχε αρχίσει να ανακάμπτει. Αυτό για την Ελλάδα, τη βασίλισσα του χρέους στην Ευρώπη, είναι ένα σκληρό χτύπημα. Με τον ελληνικό μύθο για θριάμβους ενάντια στον κορωνοϊό θέλουν τώρα οι εξυπνάκηδες στην Αθήνα να σώσουν προφανώς ό,τι ακόμα σώζεται. Εάν κάτι τέτοιο είναι ανεύθυνο απέναντι στους τουρίστες, λίγο φαίνεται να τους νoιάζει».
Μαρία Ρηγούτσου
</doc>
<doc docid='dw_53249449' lang='ell' type='mono' source='https://www.dw.com/el/el/πώς-η-ισπανική-γρίπη-άλλαξε-τον-κόσμο-πριν-από-100-χρόνια/a-53249449' term='COVID'>
Την πρώτη φορά που άκουσα για την ισπανική γρίπη ήταν από τη γιαγιά μου. Η μητέρα της, η προγιαγιά μου, αρρώστησε το 1918 όταν η γιαγιά μου ήταν τεσσάρων ετών. Κατάφερε να επιζήσει αλλά της έμεινε μια σοβαρή αρρώστια στην καρδιά. Παρόλα αυτά απέκτησε δυο παιδιά. Μέχρι τον θάνατό της έμεινε κλινήρης και η γιαγιά μου φρόντιζε τον πατέρα και τη μικρότερη αδελφή. Η ισπανική γρίπη σημάδεψε τη ζωή της. Όπως και τη ζωή πάρα πολλών ανθρώπων σε όλο τον κόσμο.
Η προγιαγιά της Σουζάνε Σπρερ πριν αρρωστήσει και η γιαγιά της το 1917
Η οικογένεια μου κατάφερε να επιβιώσει στην πανδημία και για αυτό μπορώ και εγώ να γράφω σήμερα. Σε όλο τον κόσμο πέθαναν σε τρία κύματα το 1918/1919 περίπου 50 με 100 εκατομμύρια άνθρωποι.
Δεν μπορεί φυσικά να γίνει σύγκριση ανάμεσα στις δυο ασθένειες. Τότε δεν γνώριζαν ότι οι ιοί προκαλούν ασθένειες. Το ανακάλυψαν μόλις το 1933. Αντίθετα το γονιδίωμα του Covid 19 πολύ γρήγορα οι επιστήμονες κατάφεραν να το αποκωδικοποιήσουν.
Το κοινό σημείο του κορωνοϊού και της ισπανικής γρίπης
Ο ιός της ισπανικής γρίπης
Κι όμως οι δυο ασθένειες έχουν ένα κοινό. Βύθισαν την παγκόσμια κοινότητα σε μια απίστευτη κρίση. Τι μπορούμε όμως να μάθουμε από την ισπανική γρίπη για το μέλλον μας μετά τον κορωνοϊό; Κάποια ερεθίσματα ίσως δίνει το βιβλίο της δημοσιογράφου Λάουρα Σπίνεϊ με τον τίτλο «1918 – Ο κόσμος σε πυρετό. Πώς η ισπανική γρίπη άλλαξε τον κόσμο».
Όταν διάβασα στο βιβλίο πριν από δυο χρόνια για τα κλασικά μέτρα καταπολέμησης του ιού όπως είναι η φυσική απόσταση, η απαγόρευση συναθροίσεων, το κλείσιμο των συνόρων, η καραντίνα και η χρήση μάσκας ποτέ δεν μπορούσα να φανταστώ πως κάτι τέτοιο θα συνέβαινε σήμερα.
Το περιοδικό Spiegel με τίτλο "Κορωνοϊός. Made in China"
Όταν ακόμα ο κορωνοϊός δεν είχε φθάσει στην Ευρώπη αλλά τα κρούσματα ήταν στην Κίνα ένα άλλο δηλητήριο είχε κάνει την εμφάνιση του: αυτό του ρατσισμού. Ο κόσμος απέφευγε τους Ασιάτες και τότε είχε δημιουργηθεί και το hashtag #δενείμαικανέναςιός, με το οποίο άνθρωποι από την Ασία γνωστοποιούσαν τις προσβολές που δέχονταν.
Αλλά και στην περίπτωση της ισπανικής γρίπης υπήρξαν ανάλογες συμπεριφορές. Στη Βραζιλία την αποκαλούσαν ισπανική γρίπη, στη Σενεγάλη βραζιλιάνικη γρίπη. Πιο άδικο από όλα όμως ήταν για την Ισπανία διότι όπως αναφέρει στο βιβλίο της η Λάουρα Σπίνεϊ, σίγουρα δεν προήλθε από εκεί αλλά πιθανότατα από τις ΗΠΑ. Στην Ισπανία καταγράφηκε για πρώτη φορά.
Τα θετικά των κρίσεων
Δουλεύοντας από το σπίτι
Οι κρίσεις όμως δεν φέρνουν στην επιφάνεια μόνο φόβους και κακίες αλλά και θετικά μηνύματα και δημιουργικές λύσεις. Ο ερευνητής του μέλλοντος Ματίας Χορξ διαπιστώνει μια ιστορική στιγμή «όπου το μέλλον αλλάζει κατεύθυνση».
Μια προφανής αλλαγή είναι η χρήση της τεχνολογίας. Οι τηλεδιασκέψεις, η μεγαλύτερη χρήση του ίντερνετ και η εργασία από το σπίτι. Εκτός αυτού αλλάζει και ο φυσικός τρόπος προσέγγισης των άλλων. Μπορεί να λείπει η φυσική απόσταση αλλά επικοινωνούμε συχνότερα και βαθύτερα. Ακόμη και με τους γείτονες ρωτάμε τους πιο ηλικιωμένους εάν χρειάζονται κάτι. Ένας τρόπος πιο αλληλέγγυος.
Σε διεθνές επίπεδο επίσης γίνεται συνείδηση ότι μόνο από κοινού μπορούμε να αντιμετωπίσουμε τις κρίσεις. Η ισπανική γρίπη ήταν ο λόγος που συστήθηκε ο Παγκόσμιος Οργανισμός Υγείας. Τώρα με το κορωνοϊό τα συστήματα υγείας σε όλο τον κόσμο έχουν μπει στο μικροσκόπιο.
Τέχνη και ισπανική γρίπη
Ο ζωγράφος Έγκον Σίλε και η έγγυος γυναίκα του πέθαναν από την ισπανική γρίπη.
Τα σημάδια της ισπανικής κρίσης ήταν όμως εμφανή και στην τέχνη. Ο ζωγράφος Έγκον Σίλε άφησε μια φοβερή παρακαταθήκη. Στον πίνακά του «Η οικογένεια» απεικονίζεται η γυναίκα του Έντιθ και το παιδί τους. Ένα παιδί το οποίο δεν γεννήθηκε ποτέ. Η έγκυος γυναίκα του πέθανε από την ισπανική γρίπη και τρεις μέρες αργότερα και ο ίδιος. Τον πίνακα ζωγράφισε στο ενδιάμεσο διάστημα.
Τα τραύματα του πολέμου αλλά και οι αρρώστιες άφησαν ένα βαθύ ρήγμα «όπως αυτό της Ερυθράς Θάλασσας στη Βίβλο» όπως γράφει η Λάουρα Σπίνεϊ. Δυο παραδείγματα. Στη μουσική ο Άρνολντ Σένμπεργκ δημιούργησε τη δωδεκατονική μουσική, ένα εντελώς νέο μουσικό σύστημα, και η αρχιτεκτονική αποχωρίστηκε από το ρομαντικό διακοσμητικό Γιούγκεντστιλ και γεννήθηκε το Μπαουχάους.
Και σήμερα όμως οι καλλιτέχνες και τα μουσεία μέσα από φωτογραφίες και αντικείμενα προσπαθούν να καταγράψουν αυτή την περίεργη κατάσταση και να αφήσουν παρακαταθήκες για τις επόμενες γενιές.
Σουζάνε Σπρερ
Επιμέλεια: Μαρία Ρηγούτσου
</doc>
<doc docid='dw_53164704' lang='ell' type='mono' source='https://www.dw.com/el/el/με-πλέξιγκλας-και-τούνελ-στις-παραλίες-φέτος-οι-ιταλοί/a-53164704' term='COVID'>
Το Πάσχα είναι η περίοδος που πολλοί Ευρωπαίοι «κλείνουν» τις καλοκαιρινές τους διακοπές, τουλάχιστον αυτοί που δεν το έχουν κάνει ήδη. Φέτος βέβαια και στον αστερισμό του κορωνοϊού τα πράγματα είναι τελείως διαφορετικά. Το μεγάλο ερώτημα ήταν και παραμένει εάν και υπό ποιες προϋποθέσεις θα μπορέσουμε να κάνουμε φέτος διακοπές.
Στην βαριά πληττόμενη από την πανδημία Ιταλία όπου ο τουρισμός συμβάλλει καθοριστικά στις οικονομικές επιδόσεις της χώρας, βρίσκεται εδώ και εβδομάδες σε εξέλιξη ένας ευρύτερος δημόσιος διάλογος. Στο επίκεντρο το ερώτημα πώς μπορεί να σωθεί η φετινή τουριστική σεζόν διασφαλίζοντας όμως παράλληλα την προστασία των λουομένων στις παραλίες την εποχή του κορωνοϊού; Οι ιδέες δίνουν και παίρνουν. «Δεχόμαστε τις πιο τρελές προτάσεις για το πώς μπορούμε να σώσουμε τη σεζόν», λέει ο Μάουρο Βάνι από τον σύνδεσμο των οργανωμένων πλαζ στο δημοφιλές τουριστικό θέρετρο του Ρίμινι. «Ορισμένες εταιρίες προτείνουν να τοποθετηθούν καμπίνες από πλέξιγκλας γύρω από τις ξαπλώστρες ενώ άλλες θέλουν να σκάψουν τούνελ προς τις παραλίες τα οποία θα ψεκάζουν με αντισηπτικά»
Ο ίδιος επισημαίνει ότι πρόκειται για παράλογες και μη ρεαλιστικές προτάσεις καθότι θα πρέπει να θεωρείται βέβαιο το εξής: όσο πρέπει να τηρούνται οι αποστάσεις ασφαλείας των ανθρώπων, θα είναι αδύνατο να πηγαίνουμε στις παραλίες. «Η σινιόρα από τη Γερμανία, με το λαδάκι της, δεν θα θέλει να κάθεται με μάσκα και γάντια στην παραλία. Και στα παιδιά δεν μπορείς να μάθεις ότι στην αμμουδιά πρέπει να κρατάνε αποστάσεις. Οι παραλίες είναι εξ ορισμού ένα μέρος όπου οι άνθρωποι έρχονται κοντά για να φάνε, να γελάσουν και να περάσουν χρόνο μαζί», λέει χαρακτηριστικά ο Μάουρο Βάνι.
«Δεχόμαστε τηλεφωνήματα κάθε πέντε λεπτά»
Άδεια παραλία στη Σικελία
Την πατρότητα της ιδέας για καμπίνες από πλέξιγκλας έχει η εταιρία Nuova Neon Group 2 με έδρα τη Μόντενα. Οι προτεινόμενες τετράγωνες καμπίνες έχουν 4,5 μ. πλάτος και 2 μέτρα ύψος, διαθέτουν πόρτα εισόδου και έχουν επαρκή χώρο για δυο ξαπλώστρες και μια ομπρέλα. «Δεχόμαστε τηλεφωνήματα κάθε πέντε λεπτά. Όλοι ανυπομονούν να ανοίξουν και σκέφτονται πώς θα ήταν πιο ασφαλές», υποστηρίζει ο ιδρυτής της εταιρίας Κλάουντιο Φεράρι μιλώντας στο γερμανικό πρακτορείο ειδήσεων.
Για διαφημιστικό τρικ κάνει λόγο ο ναυαγοσώστης Βάνι από το Ρίμινι. «Είναι απολύτως σαφές ότι κανείς δεν πρόκειται να πάει παραλία εάν δεν υπάρχει ασφάλεια». Και αυτό θα γίνει πιθανότατα μόνο, σύμφωνα με τον ίδιο, όταν θα έχει βρεθεί εμβόλιο ή φάρμακο κατά του Covid-19.
«Όλοι θέλουμε να μπορούμε να πάμε στις παραλίες το καλοκαίρι. Αλλά προέχει η δημόσια υγεία», επισημαίνει από την πλευρά της η υφυπουργός Τουρισμού Λορέντσα Μπονακόρσι. «Αφενός ο τουρισμός έχει πατώσει. Αφετέρου όμως δεν επιτρέπεται να κάνουμε λάθη».
Η ιταλική κυβέρνηση αναμένεται να εξαγγείλει προσεχώς και εντός Απριλίου δέσμη μέτρων για τη στήριξη του τουρισμού. Μια από τις προτάσεις που έχουν κατατεθεί είναι να διατεθεί τουριστικό voucher 400 ευρώ σε όλους τους Ιταλούς προκειμένου να περάσουν τις φετινές τους διακοπές μετά το τέλος του lockdown στην πατρίδα τους.
Ανησυχία και στη Γερμανία
Εσωτερικός τουρισμός στη λίμνη Βάνζεε
Τον κώδωνα του κινδύνου κρούει στο μεταξύ και ο Γερμανικός Τουριστικός Σύνδεσμος (DTV). «Θα πρέπει να αναμένουμε τώρα ένα νέο κύμα ακυρώσεων το οποίο θα θέσει σε άμεσο κίνδυνο τη ρευστότητα πολλών επιχειρήσεων. Για τις περισσότερες οι απώλειες του Πάσχα δεν μπορούν να αναπληρωθούν», εκτίμησε ο διευθυντής του DTV Νόρμπερτ Κουντς.
Βάσει των αποφάσεων που ανακοινώθηκαν την Τετάρτη από την καγκελάριο Μέρκελ και τους πρωθυπουργούς των 16 ομόσπονδων κρατιδίων, οι πολίτες πρέπει να συνεχίσουν να αποφεύγουν τα ιδιωτικά τουριστικά ταξίδια. Την ίδια ώρα εξακολουθεί να ισχύει η παγκόσμια ταξιδιωτική προειδοποίηση. Οι διανυκτερεύσεις στο εσωτερικό συνεχίζουν να επιτρέπονται μόνον σε αναγκαίες περιπτώσεις και επ’ ουδενί για τουριστικό σκοπό.
Την κατανόησή του για τα μέτρα εξέφρασε πάντως ο γερμανικός ταξιδιωτικός σύνδεσμος DRV ο οποίος εκπροσωπεί κυρίως τουριστικά γραφεία και τουρ οπερέιτορ. «Τα ταξίδια στο εξωτερικό δεν μπορούν φυσικά να είναι το πρώτο βήμα άρσης των μέτρων», σημειώνει ο πρόεδρος του συνδέσμου Νόρμπερτ Φίμπιγκ. Ο ίδιος επισημαίνει ότι κανείς δεν μπορεί να προβλέψει ακόμη πότε θα μπορεί να ταξιδεύει κανείς και πάλι ελεύθερα σε εσωτερικό και εξωτερικό. «Αυτό θα διαφέρει από προορισμό σε προορισμό και θα εξαρτάται από τις αποφάσεις των υγειονομικών και άλλων αρχών».
Κώστας Συμεωνίδης (dpa)
</doc>
<doc docid='dw_53163938' lang='ell' type='mono' source='https://www.dw.com/el/el/το-ecofin-ενισχύει-τις-τράπεζες/a-53163938' term='COVID'>
Να διευκολύνουν τις δραστηριότητες των τραπεζών λόγω της πανδημίας του κορωνοϊού αποφάσισαν οι υπουργοί Οικονομικών της ΕΕ στο πλαίσιο άτυπης τηλεδιάσκεψης που πραγματοποιήθηκε χθες Πέμπτη. Στο εξής η Ευρωπαϊκή Αρχή Τραπεζών θα μπορεί να χειρίζεται με μεγαλύτερη «ευελιξία» τους ισχύοντες κανόνες ελέγχου του χρηματοπιστωτικού τομέα. Την ίδια ώρα μειώνονται οι απαιτήσεις προς τις τράπεζες ενώ το σχεδιαζόμενο τεστ αντοχής όπως και η αναγκαία αύξηση ιδίων κεφαλαίων αναβάλλονται.
«Είναι αποφασιστικής σημασίας να συνεχισθεί η χρηματοδότηση των νοικοκυριών και επιχειρήσεων, συμπεριλαμβανομένων των μικρομεσαίων, που υφίστανται προσωρινές δυσκολίες εν μέσω της πανδημίας COVID-19», ανέφεραν οι υπουργοί Οικονομικών. Ο γερμανός υπουργός Όλαφ Σολτς είπε ότι είναι μεν υπέρ της ευελιξίας στην εφαρμογή των κανόνων, επισήμανε ωστόσο ότι το βήμα αυτό δεν συνεπάγεται την κατάργηση του αυστηρού πλαισίου μέτρων που αποφασίστηκε μετά την οικονομική κρίση του 2008/2009.
Κρατικές εγγυήσεις
Όλαφ Σολτς: ναι στην ευελιξία εφαρμογής κανόνων, όχι στην κατάργηση του αυστηρού πλαισίου που είχε καθιερωθεί με την οικονομική κρίση
Οι ευρωπαίοι υπουργοί και η Ευρωπαϊκή Αρχή Τραπεζών ανταποκρίνονται ουσιαστικά με τον τρόπο αυτό σε αίτημα που είχε διατυπώσει ήδη προ μηνός η Ευρωπαϊκή Τραπεζική Ομοσπονδία ζητώντας διευκολύνσεις. Η ομοσπονδία υπόσχεται ότι θα καταβάλει κάθε δυνατή προσπάθεια ώστε τα μέλη της σε όλη την Ευρώπη να συνδράμουν τους πληττόμενους από την παρούσα κρίση πελάτες. Οι τράπεζες καλούνται τώρα να στηρίξουν με την παροχή άμεσης ρευστότητας και να σώσουν από τη χρεοκοπία ειδικά εκείνες τις επιχειρήσεις που έχουν στην παρούσα φάση μηδενικό κύκλο εργασιών και τζίρου.
Στο πλαίσιο αυτό πολλές χώρες της ΕΕ δεσμεύτηκαν να αναλάβουν μέσω εγγυήσεων έως και το 100% του τραπεζικού ρίσκου. Η Κομισιόν που αρχικώς ήθελε να αναλάβει το 90% υπαναχώρησε τελικώς καθώς πολλές τράπεζες δεν συμφωνούσαν ούτε με το υπολειπόμενο 10%.
Η Γερμανία έχει δεσμευτεί στην παροχή δανείων ύψους 600 δις ευρώ στις επιχειρήσεις, ενώ Ιταλία και Γαλλία έχουν πάρει από την Κομισιόν το πράσινο φως για να εγγυηθούν δάνεια 300 δις ευρώ έκαστη. Βάσει ευρωπαϊκού δικαίου οι κρατικές αυτές εγγυήσεις θεωρούνται επιδοτήσεις και ως εκ τούτου πρέπει προηγουμένως να εγκρίνονται. Κάτι που έγινε σε χρόνο ρεκόρ.
Όχι σε διανομή μερισμάτων
Το Ecofin καλεί τις τράπεζες να μην προχωρήσουν στη διανομή μερισμάτων
Σε αντάλλαγμα το Ecofin καλεί τις τράπεζες να συμμορφωθούν με τις συστάσεις των εποπτικών αρχών και να μην προχωρήσουν στη διανομή μερισμάτων. «Καλούμε όλες τις τράπεζες που δεν το έχουν αποφασίσει ακόμη, να μην προχωρήσουν στη διανομή μερισμάτων και να χρησιμοποιήσουν διαθέσιμα κεφάλαια για τη χορήγηση πιστώσεων», αναφέρουν οι υπουργοί σε γραπτή τους δήλωση μετά το πέρας της τηλεδιάσκεψης.
Την ώρα που συνεδρίαζαν οι υπουργοί, η Ευρωπαϊκή Τράπεζα Επενδύσεων στο Λουξεμβούργο ανακοίνωνε τη δημιουργία ενός νέου ταμείου, το οποίο θα διαθέσει συνολικά δάνεια ύψους 200 δις ευρώ σε μικρομεσαίες επιχειρήσεις.
Ο πρόεδρός της Βέρνερ Χόιερ υποσχέθηκε μάλιστα την άμεση διάθεση των πιστώσεων. «Χρειαζόμαστε μια φιλόδοξη πανευρωπαϊκή απάντηση στην πανδημία. Με το ταμείο εγγυήσεων η ΕΤΕ αποκτά κομβικό ρόλο στα μέτρα βοήθειας που συμφώνησε το Eurogroup. Οι υπουργοί Οικονομικών μας ζήτησαν να δράσουμε τάχιστα. Και αυτό κάνουμε», είπε ο Χόιερ.
Την ερχόμενη εβδομάδα το Ecofin συνέρχεται για να συζητήσει πιθανά εργαλεία χρηματοδότησης του συμπεφωνημένου Ταμείου Ανασυγκρότησης. Τόσο το ύψος όσο και ο τρόπος χρηματοδότησής του είναι ιδιαίτερα αμφιλεγόμενα. Οι χώρες της νοτίου Ευρώπης και όχι μόνον, ζητούν την έκδοση κοινών ομολόγων.
Μπερντ Ρίγκερτ
Επιμέλεια: Κώστας Συμεωνίδης
</doc>
<doc docid='dw_53128603' lang='ell' type='mono' source='https://www.dw.com/el/el/γερμανία-η-αγωνιώδης-αναζήτηση-κοινής-στρατηγικής-εξόδου/a-53128603' term='COVID'>
Έχει κανείς την αίσθηση ότι η ιστορία επαναλαμβάνεται αλλά με άλλον πρωταγωνιστή. Ο πρωθυπουργός της Βαυαρίας Μάρκους Ζέντερ από το Χριστιανοκοινωνικό κόμμα είχε οργίσει τον συνάδελφό του, πρωθυπουργό της Ρηνανίας-Βεστφαλίας Άρμιν Λάσετ, όταν στις 21 Μαρτίου, δύο ημέρες πριν την τηλεδιάσκεψη της καγκελαρίου με τους 16 τοπικούς πρωθυπουργούς προκειμένου να αποφασίσουν μέτρα αντιμετώπισης της πανδημίας, εντελώς ξαφνικά αποφάσισε για το κρατίδιό του σειρά μέτρων αυστηρού περιορισμού. Ο Ζέντερ εμφανίστηκε ως δυναμικός, συνεπής, έμπειρος και προνοητικός πολιτικός, χαρακτηρίστηκε από ορισμένους ως ο ισχυρός ανήρ της Χριστιανική Ένωσης και στις τελευταίες δημοσκοπήσεις τα ποσοστά δημοτικότητας εκτοξεύτηκαν στα ύψη.
Υπέρ και κατά
Όλοι αναμένουν την κρίσιμη τηλεδιάσκεψη της Μέρκελ με τους τοπικούς πρωθυπουργούς των κρατιδίων
Τώρα ήρθε η σειρά του Λάσετ. Δύο ημέρες πριν την πολυαναμενόμενη εισήγηση ερευνητών της Εθνικής Ακαδημίας Επιστημόνων Λεοπολντίνα, που συμβουλεύει την γερμανική κυβέρνηση σε θέματα κορωνοϊού και την παραμονή της τηλεδιάσκεψης των 16 με την καγκελάριο, ο Άρμιν Λάσετ πέρασε στην αντεπίθεση με προτάσεις χαλάρωσης των μέτρων περιορισμού. Ενώπιον δημοσιογράφων εξήγγειλε σενάρια ενός οδικού χάρτη για υπεύθυνη επιστροφή στην καθημερινότητα.
Το περιστατικό ίσως να μην είχε σημασία, αφού τελικά τις αποφάσεις δεν τις παίρνει ούτε ο Ζέντερ, ούτε ο Λάσετ, αλλά και οι 16 τοπικοί πρωθυπουργοί μαζί με την καγκελάριο Μέρκελ. Δείχνει όμως χαρακτηριστικά τη διαφορά απόψεων και τις διαφορετικές προσεγγίσεις σε αυτό το τόσο κρίσιμο ερώτημα: πώς θα οργανωθεί το σταδιακό άνοιγμα; Και πότε θα ξεκινήσει; Τα όποια μέτρα ληφθούν θα ισχύσουν σε ολόκληρη τη γερμανική επικράτεια; Ο πρωθυπουργός της Έσσης Φόλκερ Μπουφιέ έθεσε χθες ως ενδεχόμενο την άμεση χαλάρωση των μέτρων και εξέφρασε την προσδοκία ότι το μέτρο θα τύχει μεγάλης συναίνεσης στη σημερινή τηλεδιάσκεψη. Κατά τον Μπουφιέ θα μπορούσαν να ξανανοίξουν και τα σχολεία, πρώτα για μαθητές που πρόκειται να δώσουν εξετάσεις για απολυτήριο ή για μαθητές επαγγελματικών λυκείων.
Αντίθετα για τον Μάρκους Ζέντερ, το όποιο άνοιγμα πρέπει να γίνει με συνετό και ασφαλή τρόπο και κυρίως όχι άμεσα. Όπως πιστεύει, χαλάρωση των μέτρων μόνο με λήψη μέτρων προστασίας μπορεί να γίνει, εννοώντας τη χρήση μάσκας σε δημόσιους χώρους και στην εργασία. Επιφυλακτικός είναι σε ό,τι αφορά το άνοιγμα των σχολείων. Εδώ θα πρέπει να τονιστεί ότι σε αντίθεση με τον Λάσετ στη Ρηνανία-Βεστφαλία, στη Βαυαρία ο αριθμός κρουσμάτων και νεκρών συνεχίζει να είναι υψηλός. Σε αυτό προστίθεται και η γεωγραφική εγγύτητα του κρατιδίου με την Ιταλία με πάνω από 22.000 νεκρούς. Στη σημερινή κρίσιμη τηλεδιάσκεψη ο Ζέντερ θα διαδραματίσει ιδιαίτερο ρόλο διότι αυτήν την εποχή είναι επικεφαλής της ομάδας των τοπικών πρωθυπουργών.
Επιφυλακτικό το RKI
Όλοι αναμένουν την κρίσιμη τηλεδιάσκεψη της Μέρκελ με τους τοπικούς πρωθυπουργούς των κρατιδίων
Επικρίσεις προήλθαν και από την Σαξονία-Άνχαλτ. Ο πρωθυπουργός Ράινερ Χάζελχοφ προειδοποίησε να μην αρθούν γενικά και βιαστικά τα μέτρα. "Βρισκόμαστε ακόμη στη φάση καταπολέμησης της πανδημίας και θα πρέπει να ελέγχουμε κάθε βήμα και ενδεχομένως να το διορθώνουμε". Ο πρωθυπουργός της Θουριγγίας Μπόντο Ράμελο επέκρινε την πρόταση των ερευνητών της Λεοπολντίνα για άνοιγμα των σχολείων το συντομότερο δυνατόν.
"Το σχολικό σύστημα δεν έχει οργανωθεί για μια τέτοια πρόκληση" είπε στο Spiegel. Επιφυλακτικοί και οι τοπικοί πρωθυπουργοί από το Σοσιαλδημοκρατικό κόμμα. "Χρειαζόμαστε κοινές ενδείξεις  που να σχετίζονται με τα μέτρα χαλάρωσης" είπε στο Spiegel η πρωθυπουργός της Ρηνανίας-Παλατινάτου, Μαλού Ντράιερ. Σε αυτές συμπεριλαμβάνονται χαμηλά ποσοστά νέων κρουσμάτων, την χρησιμοποίηση τεστ και ικανοποιητικός προστατευτικός υγειονομικός εξοπλισμός.
Και το Ινστιτούτο Ρόμπερτ Κοχ τι λέει; Ο πρόεδρος του Ινστιτούτου Λόταρ Βίλερ υποστηρίζει ότι ο αγώνας κατά του Covid-19 χρειάζεται καιρό για να ολοκληρωθεί και προειδοποιεί, παρά τις κάποιες θετικές τάσεις και με βάση το συνεχιζόμενο κύμα μετάδοσης, να μην χαλαρώσουν πρόωρα τα μέτρα. Αναφορικά δε με τις συστάσεις της Εθνικής Ακαδημίας Επιστημόνων Λεοπολντίνα για σταδιακό άνοιγμα των σχολείων όσο γίνεται πιο γρήγορα, αντέδρασε συγκρατημένα. "Ναι μεν κρίνονται θετικά οι αριθμοί μετάδοσης και οι υπάρχουσες δυνατότητες στα νοσοκομεία, αλλά τα να στείλει κανείς τα παιδιά του δημοτικού πάλι στο σχολείο, δεν έχει νόημα" υποστήριξε. Και συνέστησε οι αποφάσεις να ληφθούν από πολιτικούς. Όλα αυτά καταδεικνύουν το περιβάλλον πιέσεων, στο οποίο θα αντιμετωπίσει το μεσημέρι η Άγκελα Μέρκελ από τις προσδοκίες κυρίως των Γερμανών για σταδιακή επιστροφή στη ζωή.
Ειρήνη Αναστασοπούλου/ Spiegel/ SZ/ Welt/ NTV
</doc>
<doc docid='dw_53106205' lang='ell' type='mono' source='https://www.dw.com/el/el/κορωνοϊός-και-καύσωνας-φέτος-το-καλοκαίρι/a-53106205' term='COVID'>
Ζέστη, γαλανός ουρανός και ανθισμένα πάρκα - σε πολλές περιοχές της Ευρώπης ο καιρός τις τελευταίες ημέρες είναι υπέροχος. Και αυτό μάλλον όχι από την οπτική γωνία των αγροτών, οι οποίοι ελπίζουν να βρέξει για να μην κινδυνεύσουν και φέτος οι καλλιέργειές τους. Αυτό είναι ένα πρόβλημα που ενδεχομένως να έρθει και πάλι αντιμέτωπη η Ευρώπη – μάλιστα φέτος μαζί με την πανδημία του κορωνοϊού. Προς το παρόν όμως οι αγρότες ανησυχούν περισσότερο για την έλλειψη εποχιακών αλλοδαπών εργαζομένων, οι οποίοι δεν μπορούν να εισέλθουν στη χώρα λόγω των κλειστών συνόρων.
Τα μέτρα απομόνωσης και καραντίνας θέτουν επί τάπητος ζητήματα που ήταν πάντα επίκαιρα, όπως είναι οι επιπτώσεις της κλιματικής αλλαγής, οι οποίες μέχρι και πριν τη λήψη μέτρων κατά της πανδημίας ήταν ένα φλέγον ζήτημα, κυρίως εξαιτίας των πυρκαγιών σε δασικές εκτάσεις της Αυστραλίας και της Βραζιλία.
Η υπερθέρμανση του πλανήτη συνεχίζεται
Tα τελευταία χρόνια παρατηρήθηκε στη Γερμανία ακραία ξηρασία - Χωράφια καλαμποκιού πέρυσι στο Βρανδεμβούργο
«Ο Ιανουάριος ήταν ένας πολύ ζεστός μήνας και δεν υπάρχουν ενδείξεις πως η υπερθέρμανση του πλανήτη καθυστερεί ή μειώνεται», τονίζει ο Αντρέας Μπέκερ από τη Γερμανική Μετεωρολογική Υπηρεσία στη Φρανκφούρτη. Επιπλέον ο Ιανουάριος και ο Μάρτιος ήταν πολύ ξηροί μήνες, ενώ ο Φεβρουάριος αντίθετα είχε πολλές βροχές. Η στάθμη του μεγαλύτερου ποταμού της Γερμανίας, του Ρήνου, αυξήθηκε πάνω από έξι μέτρα στις αρχές Μαρτίου.Τώρα βέβαια αρχίζει και πάλι να μειώνεται. Η στάθμη του νερού βρίσκεται μεν στο μέσο όρο των 3,5 μέτρων, αλλά εξακολουθεί να μειώνεται.
Οι βροχοπτώσσεις του Φεβρουαρίου είχαν αντισταθμίσει εν μέρει την απώλεια υγρασίας στο έδαφος κατά τα τελευταία δύο χρόνια, λέει ο μετεωρολόγος Μπέκερ. Το καλοκαίρι του 2018 και του 2019 η Ευρώπη είχε ρεκόρ θερμοκρασιών άνω των 40 βαθμών.
Ο Αντρέας Μαρξ από το Ινστιτούτο Helmholtz στη Λειψία σημειώνει ότι τα τελευταία τρία χρόνια σημειώθηκε ένα ασυνήθιστα υψηλό έλλειμμα βροχοπτώσεων σε όλη τη Βόρεια Γερμανία, αλλά και σε μεγάλες περιοχές της Πολωνίας, της Ουκρανίας, της Λευκορωσίας, της Ρωσίας και της Ρουμανίας. Ο ειδικός τόνισε παρόλα αυτά ότι τρεις εβδομάδες χωρίς βροχή παραμένουν εντός των φυσιολογικών ορίων για την Ευρώπη.
Πώς θα είναι το ερχόμενο καλοκαίρι;
Εικόνες σαν κι αυτές ενδέχεται να μην υπάρξουν φέτος λόγω πανδημίας
Οι μετεωρολόγοι είναι απρόθυμοι να απαντήσουν στο ερώτημα πώς θα είναι το ερχόμενο καλοκαίρι, καθώς ήδη οι προβλέψεις για μια εβδομάδα ή δύο θεωρούνται αβέβαιες. Ο Μπέκερ και ο Μαρξ θεωρούν ότι ο καιρός στην Ευρώπη είναι λιγότερο προβλέψιμος λόγω των βουνών, των θαλασσών και του Ατλαντικού σε σχέση με την Αυστραλία για παράδειγμα, η οποία περιβάλλεται από νερό από όλες τις πλευρές. Ωστόσο, και οι δύο ειδικοί υποθέτουν ότι αυτό το καλοκαίρι θα είναι επίσης πιο ζεστό από το συνηθισμένο. Σύμφωνα με την Γερμανική Μετεωρολογική Υπηρεσία, η θερμοκρασία στη Γερμανία ενδέχεται να αυξηθεί κατά μέσο όρο 0,5 έως 1 βαθμό. Ο Μαρξ μάλιστα αναμένει όχι μόνο υψηλές θερμοκρασίες, αλλά και ιδιαίτερα υψηλή ξηρασία στην Ευρώπη μέχρι το καλοκαίρι.
Αν ισχύουν όλα αυτά που υποπτεύονται οι εμπειρογνώμονες, οι Ευρωπαίοι θα υποφέρουν από καύσωνες και φέτος το καλοκαίρi – φέτος ενδεχομένως σε συνδυασμός με περιορισμούς κυκλοφορίας εξαιτίας του κορωνοϊού. Ακόμα και υπό κανονικές καιρικές συνθήκες, οι δυσκολίες βαραίνουν κυρίως τους ηλικιωμένους - δηλαδή την κύρια ευπαθή ομάδα κινδύνου του COVID 19.
Ρομαν Γκοντσαρένκο
Επιμέλεια: Χρύσα Βαχτσεβάνου
</doc>
<doc docid='dw_53102376' lang='ell' type='mono' source='https://www.dw.com/el/el/ισπανία-προς-ένα-κατώτατο-επίδομα-διαβίωσης/a-53102376' term='COVID'>
«Δεν είναι η κατάλληλη στιγμή για την εισαγωγή ενός κατώτατου επιδόματος διαβίωσης», εκτιμά ο καταλανός οικονομολόγος Ζοζέ Μαρία ντε Λιέμπανα, ο οποίος δηλώνει ότι κατανοεί τις ενστάσεις βορειοευρωπαϊκών χωρών κατά του ευρωομολόγου και των αιτιάσεων σε βάρος της Ισπανίας ότι την τελευταία δεκαετία σπατάλησε δημόσιο χρήμα: «Δεν θα προχωρήσουμε ως κοινωνία αν δεν ξεκινήσουμε επιτέλους να περιορίζουμε σοβαρά το χρέος της χώρας», υπογραμμίζει ο ειδικός.
Το ισπανικό δημοσιονομικό έλλειμμα βρίσκεται επισήμως ακόμα στο 100% του ΑΕΠ, με το νέο δανεισμό να ανήλθε το 2019 στα 33 δισεκατομμύρια ευρώ. Η δεξαμενή σκέψης Funcas των ισπανικών ταμιευτηρίων κοστολογεί στα 100 δισεκατομμύρια τις επιπλέον δαπάνες του ισπανικού δημοσίου λόγω του Covid-19. Η δημόσια συζήτηση υπέρ και κατά της εισαγωγής ενός κατώτερου επιδόματος διαβίωσης ξεκίνησε πριν από μερικές μέρες από τον υπουργό Κατανάλωσης Αλμπέρτο Γκαρθόν, ο οποίος τόνισε σε ραδιοφωνική του συνέντευξη ότι θα πρέπει να υπάρξει κατώτατο επίδομα, το οποίο όμως να λάβουν μόνο όσοι χτυπήθηκαν περισσότερο από την πανδημία.
Η παραοικονομία το μεγαλύτερο πρόβλημα
Στο πρότυπο του γερμανικού Harz IV το σχεδιαζόμενο ισπανικό επίδομα
Η εισαγωγή επιδόματος θέτει σε κίνδυνο όλες οι προσπάθειες μείωσης του δημοσίου χρέους στην Ισπανία, η οποία μετά την οικονομική κρίση εφήρμοσε μεταρρυθμίσεις με μεγαλύτερη αποφασιστικότητα από ό,τι γειτονικές της χώρες. Σε αντίθεση με το παρελθόν σχεδόν όλες οι περιπτώσεις διαφθοράς επικρίνονται πλέον με τον πιο αυστηρό τρόπο από τα μέσα ενημέρωσης της χώρας. Το μεγαλύτερο πρόβλημα ήταν και παραμένει ωστόσο η παραοικονομία. Εκατομμύρια εργαζόμενοι, κυρίως εποχικοί και οι εργοδότες τους δεν πληρώνουν εισφορές. Σύνηθες θεωρείται επίσης ότι οι εκμισθωτές δεν κόβουν απόδειξη στους ενοικιαστές. Υπολογίζεται ότι η παραοικονομία συμβάλλει με 20-30% στο ισπανικό ΑΕΠ. Στη κρίση της πανδημίας ωστόσο είναι κυρίως οι παράνομα εργαζόμενοι, οι οποίοι δεν θα λάβουν το επίδομα, επειδή δεν έχουν επίσημα έγγραφα για να αποδείξουν ότι έχασαν τη δουλειά τους ή ότι εργάζονται με μειωμένο ωράριο. Σε αυτούς έρχεται να προστεθεί περίπου ένα 15% του εργατικού δυναμικού που έχασε, σύμφωνα με τα επίσημα στοιχεία, τη δουλειά του λόγω κορωνοϊού.
Το σχεδιαζόμενο νέο εργαλείο θα μοιάζει με το αντίστοιχο γερμανικό, γνωστό και ως Hartz IV. Σύμφωνα με τον ισπανικό Τύπο θα έχει ύψος περίπου 440 ευρώ και θα καλύπτει μόνο βασικές ανάγκες, μιας και δεν περιλαμβάνει επίδομα τέκνων και επίδομα ενοικίου. «Η Ισπανία ακολουθεί με καθυστέρηση το παράδειγμα χωρών όπως η Γαλλία και η Γερμανία, οι οποίες εδώ και χρόνια διαθέτουν αντίστοιχο επίδομα », διαπιστώνει ο Μιγέλ Οτέρο από τη δεξαμενή σκέψης Real Instituto Elcano. Σύμφωνα με την υπουργό Απασχόλησης Γιολάντα Ντίαθ περίπου 5.000.0000 Ισπανοί, σε έναν συνολικό πληθυσμό 47 εκατομμυρίων πληρούν τις προϋποθέσεις για να διεκδικήσουν το εν λόγω επίδομα.
«Γονατίζει» ο τουρισμός λόγω κορωνοϊού
Χωρίς τουρισμό λόγω Κορωνοϊού θα μείνει η Ισπανία τους επόμενους μήνες, προβλέπουν ειδικοί
Ο ισπανικός Τύπος εκτιμά ότι το κατώτατο επίδομα διαβίωσης θα στοιχίσει περίπου 5,5 δισεκατομμύρια ευρώ το χρόνο και θα επιβαρύνει τον προϋπολογισμό της χώρας με 0,1%. Ο πολιτικός αναλυτής Μιγέλ Οτέρο θεωρεί πάντως απαραίτητο το βήμα που σχεδιάζει τώρα η ισπανική κυβέρνηση, ιδίως σε αυτή τη δύσκολη περίοδο: «Λόγω κορωνοϊού δεν θα έχουμε για αρκετούς μήνες τουρισμό στην Ισπανία. Από τα συνήθως 84 εκατομμύρια κάθε χρόνο, θα είμαστε τυχεροί αν έρθουν φέτος 8 εκατομμύρια».
Στέφανι Κλάουντια Μίλερ, Μαδρίτη
Επιμέλεια: Στέφανος Γεωργακόπουλος
</doc>
<doc docid='dw_53089685' lang='ell' type='mono' source='https://www.dw.com/el/el/ο-κορωνοϊός-παραλύει-το-erasmus/a-53089685' term='COVID'>
Το 2015 ο Αλμπέρτο Σπάτολα επέλεξε τη Λουμπλιάνα για το εξάμηνο με το πρόγραμμα Erasmus. Ήταν 5 μήνες στην πρωτεύουσα της Κροατίας, οι οποίοι άλλαξαν τη ζωή του, όπως ο ίδιος λέει. Όχι μόνο γιατί απέκτησε φιλίες με ανθρώπους από κάθε γωνιά της γης. Όχι μόνο γιατί έμαθε ότι πολλά πράγματα ιδωμένα μέσα από μια γενικότερη οπτική γωνία φωτίζονται διαφορετικά. Αλλά επειδή ο πατέρας του βρέθηκε εκεί στον Β΄ Παγκόσμιο Πόλεμο. “Ήταν εντυπωσιακό να παρατηρεί κανείς τις αλλαγές και βελτιώσεις ανάμεσα σε δύο γενιές” λέει.
Δυσκολίες στη διαδικτυακή μάθηση
Ο Αλμπέρτο Σπάτολα στη Σλοβενία
Η ιστορία δεν θα μπορούσε να γραφτεί καλύτερα, σε ότι αφορά το πρόγραμμα Erasmus της ΕΕ. Από το 1987 πάνω από δέκα εκ. νέοι Ευρωπαίοι ταξίδεψαν  σε άλλες χώρες της γηραιάς ηπείρου για να σπουδάσουν πέντε μήνες ή ένα χρόνο, σύμφωνα με στοιχεία της Ευρωπαϊκής Επιτροπής. Ακολούθησε και η δυνατότητα για πρακτική εξάσκηση, εθελοντική εργασία και άλλα προγράμματα ανταλλαγών. Το 2018 853.000 νέοι πέρασαν κάποιο χρονικό διάστημα στο εξωτερικό. Όμως όπως και σε άλλους τομείς της ζωής, ο Covid-19 έπληξε σκληρά το πρόγραμμα Erasmus.
Ο Αλμπέρτο Σπάτολα, 29 χρόνων, ήθελε στις αρχές Μαρτίου να πάει στις Βρυξέλλες για να ξεκινήσει πρακτική εξάσκηση στο Δίκτυο Φοιτητών Erasmus ESN και να μάθει γαλλικά. Αντ’ αυτού βρίσκεται εγκλωβισμένος στην πόλη του, την Γένοβα, και τηλεφωνεί μέσω Skype. Έχει τύχη, γιατί παρόλα αυτά παίρνει χρήματα και μπορεί τμήμα της δουλειάς του να το κάνει διαδικτυακά. Αλλά σε ότι αφορά την ανταλλαγή με άλλους Ευρωπαίους, την προσωπική συζήτηση, τη μπίρα στο τέλος της ημέρας και τις εκδρομές τα Σαββατοκύριακα, όλες αυτές οι εμπειρίες λείπουν.
Ο Κωστής Γιαννίδης, πρόεδρος του Δικτύου Φοιτητών Eramsus, διηγείται μέσω Skype ότι δημοσκόπηση που έκανε το ESN δείχνει ότι το 36% των φοιτητών του Erasmus επέστρεψαν στις χώρες τους. Άλλοι συνεχίζουν να σπουδάζουν διαδικτυακά, μερικά πανεπιστήμια ωστόσο δεν προσφέρουν μαθήματα μέσω διαδικτύου. “Είναι ένα πρόβλημα για τους φοιτητές, που αισθάνονται ανασφαλείς για το εάν θα μπορέσουν να ανταποκριθούν στις σπουδαστικές τους υποχρεώσεις” λέει ο Γιαννίδης. Στον ιστότοπό της η Ευρωπαϊκή Επιτροπή επιχειρεί να απαντήσει σε ανάλογα ερωτήματα και απευθύνει την παράκληση “τα πανεπιστήμια και οι σχολές να επιδεικνύουν όσο το δυνατόν περισσότερη ελαστικότητα και πραγματισμό”.
Κινδυνεύει η ελεύθερη διακίνηση;
Πορτραίτο του ανθρωπιστή και θεολόγου Εράσμου (1530)
Σε πολλές περιπτώσεις οι φοιτητές μπορούν να κρατήσουν τα χρήματα.  Όποιος λόγω κορωνοϊού διακόπτει την παραμονή του σε άλλη χώρα, μπορεί να αιτηθεί τα χρήματα του ταξιδιού επιστροφής. “Στην αρχή επικρατούσε χάος” διηγείται ο πρόεδρος του ESN. “Οι φοιτητές κλήθηκαν να επιστρέψουν στα σπίτια τους και παράλληλα έκλεισαν τα σύνορα χώρες που είχαν δεχθεί φοιτητές». Πώς θα συνεχιστεί τώρα το πρόγραμμα Erasmus με τις φοιτητικές ανταλλαγές είναι άδηλο, όπως σε πολλές άλλες περιπτώσεις.
Ως πρόεδρος της Επιτροπής Εκπαίδευσης και Πολιτισμού του Ευρωπαϊκού Κοινοβουλίου η ευρωβουλευτής Ζαμπίνε Φερχάγεν από το Χριστιανοδημοκρατικό Κόμμα, κάνει προσπάθειες για να δοθεί στο πρόγραμμα, παρά την κρίση, διπλή και τριπλή επιδότηση από τον κοινοτικό προϋπολογισμό της επόμενης επταετίας. Κατά την γνώμη της οι πόροι είναι αναγκαίοι για να διευρυνθεί το πρίσμα σπουδών, να γίνει το πρόγραμμα πιο συνεκτικό και να εμπλουτισθεί με προσφορές σε ανθρώπους με αναπηρίες. Εάν το επόμενο εξάμηνο θα μπορέσουν οι φοιτητές να φοιτήσουν σε πανεπιστήμια στο πλαίσιο του προγράμματος Erasmus ή να κάνουν πρακτική εξάσκηση, εξαρτάται από το πόσο γρήγορα οι χώρες θα επανακτήσουν τον έλεγχο της πανδημίας. “Πρέπει να επιστρέψουμε όσο πιο γρήγορα γίνεται στην ελεύθερη διακίνηση διεθνώς” λέει.
Ζαμπίνε Φερχάγεν, μέλος του Ευρωπαϊκού Κοινοβουλίου
Ο Αλμπέρτο Σπάτολα ελπίζει πάντως ότι τον επόμενο μήνα θα μπορέσει να ταξιδέψει στις Βρυξέλλες για την πρακτική άσκηση. “Φοβάμαι μήπως η κορωνοκρίση οδηγήσει στο να μην θεωρούμε πλέον την κινητικότητα ως συστατικό στοιχείο της ζωής μας, αλλά ως είδος πολυτέλειας που δεν θα το θέλουμε πια”. Ιδιαίτερα σε εποχές αύξησης του εθνικισμού, και η Ιταλία είναι μια τέτοια περίπτωση, θα πρέπει να επενδυθούν περισσότερα χρήματα, για να μπορούν νέοι άνθρωποι να συλλέγουν εμπειρίες, όπως γίνεται με το πρόγραμμα Erasmus.
Μαρίνα Στράους
Επιμέλεια: Ειρήνη Αναστασοπούλου
</doc>
<doc docid='dw_53089483' lang='ell' type='mono' source='https://www.dw.com/el/el/γιατροί-και-νοσηλευτές-με-κορωνοϊό-στη-γερμανία/a-53089483' term='COVID'>
Στη Γερμανία, τη χώρα των 83,02 εκατομμυρίων κατοίκων, λειτουργούν 1.942 νοσοκομεία, τα οποία πέρυσι περιέθαλψαν 19,4 εκατομμύρια ασθενείς και η νοσοκομειακή δαπάνη άγγιξε τα 105,7 δισεκατομμύρια ευρώ, σύμφωνα με στοιχεία της Ομοσπονδιακής Στατιστικής Υπηρεσίας στο Βισμπάντεν. Τα στοιχεία αφορούν το 2019.  Πόσο προετοιμασμένη ήταν αλήθεια η Γερμανία, η ισχυρότερη οικονομία της Ευρώπης, να αντιμετωπίσει την πανδημία του κορωνοϊού και τι συμβαίνει στην καθημερινότητα; Ο χειρούργος Ντάνιελ Έξνερ, ο οποίος είναι υπεύθυνος και για τα μέτρα προστασίας του προσωπικού και των ασθενών στο χειρουργικό τμήμα του πανεπιστημιακού νοσοκομείου της Βόννης και η παθολόγος, οικογενειακή γιατρός Ιωάννα Γέρμαντα στο Ντίσελντορφ, μας μεταφέρουν τη δική τους εικόνα.
«Η Γερμανία έχει την τύχη να έχει ένα εκτεταμένο σύστημα υγείας. Όπως όμως και σε άλλες χώρες υπάρχουν προβλήματα και το κυριότερο είναι η έλλειψη νοσηλευτικού προσωπικού που αυτές τις μέρες παρατηρείται έντονα. Αναγνωρίσαμε νωρίς τους κινδύνους από την πανδημία και ευτυχώς τα περισσότερα νοσοκομεία πήραν τα κατάλληλα μέτρα. Παρόλα αυτά, πολλά νοσοκομεία εργάζονται τώρα στα όρια των αντοχών τους όσον αφορά το προσωπικό και τα υλικά» δηλώνει ο κ. Έξνερ.
Δεν ήμασταν προετοιμασμένοι στον ιδιωτικό τομέα, δεν είχαμε οδηγίες …
Ντάνιελ Έξνερ, Βόννη
Διαφορετική είναι η εικόνα που μεταφέρει η παθολόγος, οικογενειακή γιατρός Ιωάννα Γέρμαντα στο Ντίσελντορφ, με καταγωγή από τη Θεσσαλονίκη, για το εάν η κρίση του κορωνοϊού βρήκε προετοιμασμένους τους ιδιωτικούς γιατρούς και τα ιατρεία τους. «Η κρίση δεν μας βρήκε καθόλου προετοιμασμένους γιατί απλά δεν πιστεύαμε ότι θα φθάσει μέχρι τη Γερμανία. Ούτε πήραμε κάποιες οδηγίες από τις αρμόδιες αρχές υγείας. Αρχίσαμε μόνοι μας να αλλάζουμε πράγματα στο ιατρείο, όταν διαπιστώθηκε το πρώτο κρούσμα στο Ντίσελντορφ στο τέλος Φεβρουαρίου, αρχές Μαρτίου. Μοιράζαμε τότε μάσκες σε κάθε ασθενή αλλά μέσα σε δυο ημέρες τελείωσαν. Μετά χωρίσαμε τις ώρες λειτουργίας και δεχόμασταν σε διαφορετικές ώρες όσους είχαν κρυολόγημα ή όσους υποπτευόμασταν ότι μπορεί να είχαν μολυνθεί από κορωνοϊό».
Στη Γερμανία σύμφωνα με το Ομοσπονδιακό Ταμείο της Ένωσης Γιατρών (ΚBV) λειτουργούν 101.932 ιδιωτικά ιατρεία που είναι συμβεβλημένα με τα ασφαλιστικά ταμεία.  Όσον αφορά την αντιμετώπιση του κορωνοϊού στο ιατρείο, η κυρία Γέρμαντα δηλώνει πως τοποθέτησαν ένα πλαστικό προστατευτικό τζάμι στην υποδοχή και διαμόρφωσαν ένα δωμάτιο ειδικά για την εξέταση των ύποπτων κρουσμάτων. «Το πρόβλημα είναι ότι δεν έχουμε ειδικό χώρο για να ντυνόμαστε όπως στα νοσοκομεία, οπότε όταν βγαίνουμε από την εξέταση πρέπει να κυκλοφορούμε με την ειδική στολή μέσα στο ιατρείο, κάτι που φυσικά δεν είναι ιδανικό» επισημαίνει.
Από την άλλη πλευρά στο πανεπιστημιακό νοσοκομείο της Βόννης έλαβαν νωρίς μέτρα, τονίζει ο κ. Έξνερ. Διέθεταν ήδη αποθέματα σε μάσκες, ποδιές, γάντια και προς το παρόν επαρκούν, ωστόσο «τόσο στο δικό μας νοσοκομείο όσο και σε άλλα οι κανονισμοί για τη χρήση του υλικού έχουν γίνει πολύ πιο αυστηροί ώστε να μην εξαντληθούν γρήγορα τα αποθέματα».
Γιατροί και νοσηλευτές μολυσμένοι από κορωνοϊό
Ιωάννα Γέρμαντα, Ντίσελντορφ
Η εικόνα στα ιατρεία είναι όμως και πάλι διαφορετική. «Την προηγούμενη εβδομάδα αναγκαστήκαμε να κλείσουμε γιατί δεν είχαμε μάσκες. Λειτουργούσαμε μόνο τηλεφωνικά. Γενικά πάντως τώρα στέλνουμε τις συνταγές ταχυδρομικά και μπορώ να δίνω τηλεφωνικά αναρρωτικές άδειες μέχρι και για δυο εβδομάδες. Ευτυχώς ήρθαν και δυο από τα έξι πακέτα με 50 μάσκες το καθένα που είχαμε παραγγείλει στο ίντερνετ και έτσι μπορέσαμε να ανοίξουμε και πάλι. Παραγγέλνουμε πλέον στο ίντερνετ γιατί από τους παλιούς μας προμηθευτές δεν έρχεται τίποτα. Ευτυχώς όμως έρχονται πολλοί λίγοι ασθενείς πια στο ιατρείο κι έτσι δεν χρειαζόμαστε πολλές μάσκες» λέει η κυρία Γέρμαντα.
Μέχρι στιγμής στο ιατρείο της διαπιστώθηκαν 15 κρούσματα. Όλοι νέοι εκτός από μια 70χρονη κυρία με καρκίνο. Είναι όμως όλοι καλά στην υγεία τους σήμερα, λέει με ανακούφιση η οικογενειακή γιατρός. Όσον αφορά γάντια και αντισηπτικά έχουν ακόμα αλλά «αποφασίζουμε εβδομάδα με την εβδομάδα εάν θα λειτουργήσουμε. Μόλις τελειώνουν τα υλικά αναγκαστικά θα κλείνουμε για λίγες μέρες» συμπληρώνει. Αλλά και με τα τεστ, κυρίως στην αρχή, υπήρχε μεγάλη σύγχυση και καθόλου σαφείς οδηγίες από τις αρμόδιες αρχές υγείας ποιοι και που θα έπρεπε να τα κάνουν. «Οι ασθενείς συχνά όταν δεν αισθάνονταν καλά έπαιρναν άδεια και αποφάσιζαν μόνοι τους να καθίσουν σε καραντίνα. Από τις αρχές συχνά τους έλεγαν να πηγαίνουν στη δουλειά. Ίσως επειδή φοβόντουσαν τις οικονομικές επιπτώσεις. Κατά τη γνώμη μου έπρεπε να είχαν παρθεί πιο νωρίς αυστηρά μέτρα».
Οι φόβοι που εκφράζονται πλέον πιο έντονα, όχι μόνο στη Γερμανία αλλά παντού, είναι τι γίνεται με τους στυλοβάτες του συστήματος υγείας, τους γιατρούς και τους νοσηλευτές.  Ο κ. Έξνερ μας μεταφέρει τα τελευταία επίσημα στοιχεία, όπως του δόθηκαν στις 09.04.2020 από το Επιδημιολογικό Ινστιτούτο Ρόμπερτ Κοχ στο Βερολίνο: «Τουλάχιστον 4.700 άτομα που ανήκουν στο ιατρικό προσωπικό, όχι όμως μόνο των νοσοκομείων αλλά και άλλων ιατρικών μονάδων όπως ιατρεία, υπηρεσίες παροχής φροντίδας, κέντρα νεφρού έχουν μολυνθεί με τον Covid-19. Τα συγκεκριμένα στοιχεία αφορούν 71% γυναίκες και 29% άνδρες. Ο μέσος όρος ηλικίας είναι τα 42 έτη».
Και κάτι όμως θετικό για το τέλος. Όπως δήλωσε προχθές ο επικεφαλής του Επιδημιολογικού Ινστιτούτου Ρόμπερτ Κοχ, Λόταρ Βίλερ: «τα μέτρα φαίνεται να αποδίδουν. Και αυτό είναι καλό».
Μαρία Ρηγούτσου
</doc>
<doc docid='dw_53086001' lang='ell' type='mono' source='https://www.dw.com/el/el/η-μακρά-επιστροφή-στην-κανονικότητα/a-53086001' term='COVID'>
Πώς γίνεται η επιστροφή στο πριν; Στην καθημερινότητα προ κορωνοϊού; Πώς θα είναι μετά; Ενώ η Γερμανία προσπαθεί να βρει την κατάλληλη στρατηγική εξόδου από την υποχρεωτική απομόνωση, σειρά από άλλα κράτη τολμούν με πολύ προσεκτικά βήματα να χαλαρώσουν τα μέτρα και να τολμήσουν. Ανοίγοντας τα νηπιαγωγεία και τα δημοτικά ή ανοίγοντας συγκεκριμένα καταστήματα. Μια γρήγορη ματιά στις χώρες αυτές μας δίνει μια πρώτη γεύση μέτρων που, αν αποδειχθούν αποτελεσματικά, ίσως να τα μιμηθούν κι άλλες χώρες που τώρα διστάζουν.
Προσεκτική επιστροφή
Με πολύ προσοχή η σταδιακή επιστροφή στην κανονικότητα, σύμφωνα με την πρωθυπουργό της Δανίας Μέτε Φρεντέρισκεν
Στη Δανία η πρωθυπουργός Μέτε Φρεντέρκικσεν έκανε λόγο για μια “προσεκτική φάση ανοίγματος” της χώρας. Σε μια πρώτη φάση, από τις 15 Απριλίου θα ανοίξουν οι βρεφονηπιακοί και παιδικοί σταθμοί αλλά και τα δημοτικά σχολεία μέχρι την 5η τάξη. Με αυτόν τον τρόπο η κυβέρνηση της Δανίας θέλει να ελαφρύνει τους γονείς, που έπρεπε μαζί με τη φύλαξη των παιδιών να δουλεύουν από το σπίτι. Όλα τα άλλα μέτρα που ισχύουν, θα συνεχίσουν να ισχύουν για άλλες τέσσερις εβδομάδες. Τα σύνορα με τη Γερμανία θα παραμείνουν κλειστά μέχρι τις 10 Μαΐου. Το ίδιο ισχύει για καφέ, εστιατόρια, μπαρ, θέατρα και δομές άθλησης. Συναθροίσεις άνω των δέκα ανθρώπων θα συνεχίσουν να απαγορεύονται, οι μεγάλες διοργανώσεις θα απαγορεύονται μέχρι τον Αύγουστο.
Όπως η Δανία έτσι και η Αυστρία επέβαλε σχεδόν από την αρχή αυστηρά μέτρα. Τώρα επιχειρεί νωρίτερα από άλλες χώρες την προσεκτική επιστροφή στην καθημερινότητα, αρχής γενομένης από τις 14 Απριλίου. Μικρά μαγαζιά και καταστήματα ειδών κήπου και οικοδομικών υλικών θα ανοίξουν τις πόρτες τους υπό αυστηρές προδιαγραφές. Από την πρωτομαγιά θα ακολουθήσουν τα καταστήματα, τα εμπορικά κέντρα και τα κομμωτήρια. Χρονοδιάγραμμα για το πότε θα ανοίξουν τα ξενοδοχεία και τα καταστήματα γαστρονομίας θα είναι έτοιμο τέλος Απριλίου. Η απαγόρευση εξόδου παρατείνεται μέχρι τέλος Απριλίου, που σημαίνει ότι οι Αυστριακοί μόνο με σοβαρό λόγο θα μπορούν να βγαίνουν από τα σπίτια τους. Τα σχολεία θα μείνουν κλειστά μέχρι μέσα Μαΐου και εκδηλώσεις δεν θα γίνονται μέχρι μέσα Μαΐου. Η υποχρεωτική χρήση μάσκας διευρύνεται από τις 14 Απριλίου για όλα τα ανοικτά καταστήματα και τα ΜΜΜ.
Σταδιακή χαλάρωση των περιοριστικών μέτρων αποφάσισε και η κυβέρνηση μειοψηφίας της Τσεχίας. Από την Τρίτη 07.04, επιτρέπεται και πάλι το τένις και το γκολφ, από Πέμπτη 09.04 άνοιξαν και πάλι καταστήματα οικοδομικών υλικών και είδη χόμπι, ενώ παράλληλα έγιναν πιο αυστηρά τα υγειονομικά μέτρα στο λιανικό εμπόριο. Και στη Λιθουανία η κυβέρνηση εμφορείται από αισιοδοξία και σχεδιάζει χαλάρωση μέτρων για συγκεκριμένες μικρές επιχειρήσεις.
Κριτήρια της Ευρωπαϊκής Επιτροπής
Από τις 14 Απριλίου χαλάρωση των μέτρων και στην Αυστρία, εξήγγειλε ο καγκελάριος Σεμπάστιαν Κουρτς
Σύμφωνα με την εφημερίδα die Welt η Ευρωπαϊκή Επιτροπή έχει εκπονήσει έναν χρονικό οδηγό εξόδου από τα αυστηρά μέτρα. Προτείνει σταδιακό άνοιγμα καταστημάτων, σχολείων και κινηματογράφων. Εκείνο στο οποίο δίνει σημασία είναι  η συντονισμένη προσέγγιση ανάμεσα στα κράτη-μέλη. “Το χρονικό σημείο και οι συγκεκριμένες συνθήκες της στρατηγικής εξόδου μπορεί να διαφέρουν, παρόλα αυτά είναι απαραίτητο να δημιουργηθεί κοινή προσέγγιση και κοινό πλαίσιο” αναφέρεται στο σχέδιο της Κομισιόν που φέρει τον τίτλο “Ευρωπαϊκό χρονοδιάγραμμα για έξοδο από την πανδημία του Covid-19“.
Οι εμπειρογνώμονες της  Ευρωπαϊκής Επιτροπής συστήνουν στις εθνικές κυβερνήσεις να πάρουν αποφάσεις για το εάν χαλαρώσουν τα μέτρα με βάση δύο κριτήρια. Πρώτον, η μετάδοση του ιού θα πρέπει να έχει σημαντικά υποχωρήσει, και μάλιστα για μεγάλο χρονικό διάστημα, και δεύτερον, τα εθνικά συστήματα υγείας να διαθέτουν ικανοποιητικές δυνατότητες σε ό,τι αφορά κυρίως στα κρεβάτια εντατικής, το ιατρικό προσωπικό και τον εξοπλισμό. Τα περιοριστικά μέτρα θα πρέπει να αίρονται πρώτα σε τοπικό επίπεδο και σταδιακά το άνοιγμα να επεκτείνεται. Η λογική πίσω από αυτό είναι ότι θα επιτρέψει σε περίπτωση που καταστεί αναγκαίο, την άμεση επαναφορά των περιορισμών.
Ένα άλλο σημαντικό σημείο του σχεδίου της Κομισιόν είναι η πρόβλεψη ότι τα μέτρα θα αίρονται σε διαφορετικό χρονικό σημείο, έτσι ώστε ανάμεσα στα μεμονωμένα βήματα να μεσολαβεί, ενδεικτικά, ένας μήνας. Αυτό θεωρείται αναγκαίο, διότι η επίδραση των μέτρων μόνο όταν παρέλθει ένα μακρύ χρονικό διάστημα είναι μετρήσιμη. Ένα άλλο σημείο του σχεδίου είναι ότι οι συναθροίσεις πολλών ανθρώπων θα πρέπει να επιτρέπονται επίσης σταδιακά. Τα μαγαζιά μπορούν να ανοίξουν και πάλι, αλλά με πολλούς περιορισμούς. Για παράδειγμα, ο αριθμός των πελατών, που θα επιτρέπεται να βρίσκονται μαζί στον ίδιο χώρο, πρέπει να είναι πολύ περιορισμένος. Για σχολεία συνιστάται ικανοποιητική απόσταση των μαθητών ενδεχομένως με μαθητές μικρότερων τάξεων.
Ειρήνη Αναστασοπούλου/ dpa/ die Welt
</doc>
<doc docid='dw_53070550' lang='ell' type='mono' source='https://www.dw.com/el/el/υπάρχει-ήδη-φάρμακο-κατά-του-κορωνοϊού/a-53070550' term='COVID'>
Ίσως δεν είναι απαραίτητο να βρεθεί ένα νέο φάρμακο κατά του νέου κορωνοϊού, SARS CoV-2. Υπάρχουσες δραστικές ουσίες ενδεχομένως να μπορούσαν να βοηθήσουν στον αγώνα κατά του ιού. Τα πλεονεκτήματα που θα είχε η επέκταση των θεραπευτικών ενδείξεων υπαρχόντων φαρμάκων είναι προφανή. Άλλωστε κάτι τέτοιο δε θα κόστιζε μόνο λιγότερο, αλλά κυρίως θα μπορούσε να μειώσει τις μακροχρόνιες κλινικές δοκιμές, σώζοντας άμεσα ανθρώπινες ζωές.
Υπάρχουν μέχρι στιγμής παγκοσμίως τουλάχιστον 68 μελέτες παρασκευής εμβολίων. Βέβαια, ακόμα κι αν το εμβόλιο είναι έτοιμο μέσα στο 2020, η Γερμανική Φαρμακευτική Ένωση θεωρεί ότι οι μαζικοί εμβολιασμοί είναι απίθανο να ξεκινήσουν φέτος στη Γερμανία. Συνεπώς, η μόνη εναλλακτική λύση είναι είτε περαιτέρω μήνες απομόνωσης ή θεραπεία με υπάρχοντα φάρμακα.
Ο αγώνας κατά του κορωνοϊού με ήδη υπάρχοντα φάρμακα
Ο SARS-CoV-2 θεωρείται παραλλαγή του παθογόνου SARS, που πρωτοεμφανίστηκε σε ανθρώπους το 2002
Τα αντιιικά φάρμακα έχουν σχεδιαστεί για να αναστέλουν τον πολλαπλασιασμό των ιών ή να τους εμποδίζουν να εισέλθουν στα κύτταρα. Τέτοια φάρμακα υπάρχουν για παράδειγμα κατά της εποχικής γρίπης, της ηπατίτιδας C, του HIV, του Έμπολα, αλλά και κατά των δύο ασθενειών SARS και MERS, που προκαλούνται επίσης από κορωνοϊούς. Επιπλέον εξετάζονται φάρμακα που ήδη χρησιμοποιούνται κατά της ελονοσίας, των οποίων η αποτελεσματική δράση κατά των ιών είναι μία πρόσφατη ανακάλυψη.
Ο νέος παθογόνος ιός SARS-CoV-2 θεωρείται παραλλαγή του παθογόνου SARS, που πρωτοεμφανίστηκε σε ανθρώπους το 2002. Το αντιικό ρεμντεσιβίρη, το οποίο είχε αρχικά στόχο να χρησιμοποιηθεί κατά της λοίμωξης του ιού Έμπολα, φάνηκε στην πορεία ότι είχε επίσης θετική δράση κατά των κορωνοϊών SARS και MERS. Ωστόσο η ρεμντεσιβίρη, που παρασκευάστηκε από την αμερικανική φαρμακευτική εταιρεία Gilead Sciences δεν έχει ακόμα εγκριθεί επίσημα σε καμία χώρα, αφού οι κλινικές δοκιμές βρίσκονται σε εξέλιξη σε ΗΠΑ και Κίνα.
Επικέντρωση στη χλωροκίνη
Η γερμανική Bayer εστιάζει το τελευταίο διάστημα στην παρασκευή του Recholin
Το γνωστό φάρμακο κατά της ελονοσίας Resochin έχει συζητηθεί επίσης πολύ τελευταίες εβδομάδες, κι αυτό δεν οφείλεται μόνο στις δηλώσεις του αμερικανού προέδρου Ντόναλντ Τραμπ για τη θετική δράση του. Η δραστική ουσία του φαρμάκου, η χλωροκίνη, χρησιμοποιήθηκε προηγουμένως ως προφύλαξη από την ελονοσία. Τα τελευταία χρόνια ωστόσο σπανίως συνταγογραφείται. Σε δοκιμές στη Μασσαλία, το δραστικό συστατικό χλωροκίνη φαίνεται να αναστέλει τον πολλαπλασιασμό του νέου κορωνοϊού σε κυτταρικές καλλιέργειες, μειώνοντας έτσι τα συμπτώματα των ασθενών. Παράλληλα, στη Γερμανία, η Bayer προσαρμόζει αυτό το διάστημα τις βιομηχανικές της εγκαταστάσεις για την παρασκευή του Resochin.
Ελπίδες υπάρχουν όμως και για ένα φάρμακο που χρησιμοποιείται για την αντιμετώπιση του HIV και είναι συνδυασμός των δραστικών συστατικών λοπιναβίρη και ριτοναβίρη. Το αντίστοιχο φάρμακο Kaletra της αμερικανικής φαρμακευτικής εταιρίας AbbVie έχει ήδη χρησιμοποιηθεί σε κλινικές μελέτες στην Κίνα, στην Ταϊλάνδη και στην Σιγκαπούρη ως θεραπεία κατά του COVID-19. Ωστόσο τα αποτελέσματα δεν είναι ακόμη σαφή.
Μια παγκόσμια μελέτη «Αλληλεγγύης»
Tη συνεργασία φαμαρκευτικών εταιρειών και ερευνητικών φορέων προκρίνει ο Ευρωπαϊκός Οργανισμός Φαρμάκων και ο ΠΟΥ
Προκειμένου να αποσαφηνιστεί η καταλληλότητα ήδη υπαρχόντων φαρμάκων το συντομότερο δυνατόν, ο Ευρωπαϊκός Οργανισμός Φαρμάκων απευθύνθηκε σε εταιρίες και ερευνητικά ιδρύματα για τη διεξαγωγή κοινών πολυεθνικών και συντονισμένων μελετών.
Ο Παγκόσμιος Οργανισμός Υγείας (ΠΟΥ) ανακοίνωσε πρόσφατα μια μελέτη μεγάλης κλίμακας: H μελέτη SOLIDARITY (Αλληλεγγύη), όπως ονομάζεται, αποσκοπεί στη κλινική μελέτη της αποτελεσματικότητας τεσσάρων φαρμάκων κατά του νέου κορωνοϊου. Παρά τον ανταγωνισμό μεταξύ τους, αρκετές από τις κορυφαίες φαρμακευτικές εταιρίες πρόκειται να συνεργαστούν, ώστε να αναπτύξουν και να παρασκευάσουν νέα φάρμακα και εμβόλια για τη θεραπεία του COVID-19. Σε πρώτο στάδιο στόχος είναι να καταστούν αμοιβαία διαθέσιμες οι κλινικές μελέτες φαρμακευτικών ουσιών, οι οποίες εμπεριέχουν σημαντικά στοιχεία για την ασφάλεια και την δράση τους.
Αλεξάντερ Φρόιντ
Επιμέλεια: Χρύσα Βαχτσεβάνου
</doc>
<doc docid='dw_53057784' lang='ell' type='mono' source='https://www.dw.com/el/el/η-λιτότητα-εκδικείται-τα-συστήματα-υγείας/a-53057784' term='COVID'>
Οι εικόνες τρόμου από τα νοσοκομεία στην Ισπανία προκαλούν αυτές τις μέρες σοκ σε όλο τον κόσμο. Ασθενείς στα πατώματα, να χρησιμοποιούν τα σακάκια τους για μαξιλάρι. Εξασθενημένοι ηλικιωμένοι να περιμένουν ώρες στους διαδρόμους μέχρι να έρθει η σειρά τους. Εξαντλημένο ιατρικό και νοσηλευτικό που ξεσπά σε κλάματα.
Στη Γερμανία, αντίθετα, η κατάσταση είναι ακόμη σχετικά ήρεμη. Ο αριθμός των διαθέσιμων κλινών σε μονάδες εντατικής θεραπείας αυξήθηκε σημαντικά τις τελευταίες εβδομάδες και θεωρείται καταρχήν επαρκής. Αυτός είναι και ένας από τους λόγους που η Γερμανία δέχεται αυτό το διάστημα ασθενείς Covid-19 από άλλες ευρωπαϊκές χώρες.
Επικίνδυνη λιτότητα
Xάος προκαλεί στα ισπανικά νοσοκομεία η πανδημία
Στα νοσοκομεία της Ισπανίας όμως ο κορωνοϊός προκαλεί μέχρι στιγμής το απόλυτο χάος. Και όλο και περισσότεροι εμπλεκόμενοι και αναλυτές καταλήγουν στο ίδιο συμπέρασμα: οι καταστροφικές συνθήκες στα ισπανικά νοσοκομεία δεν οφείλονται στην επιδημία της ιογενούς πνευμονίας. «Μετά από μακροχρόνιες περικοπές το ισπανικό σύστημα υγείας βρίσκεται στα πρόθυρα της κατάρρευσης», έγραψε η εφημερίδα El Periódico. Ο επιφανής πολιτικός επιστήμονας Β. Ναβάρο καταγγέλλει ότι «η νεοφιλεύθερη πολιτική σκοτώνει και πρέπει να καταργηθεί».
«Οι περικοπές των τελευταίων δέκα ετών ήταν φρικτές», επισημαίνει και η Μερσέντες Ρομέρο, μέλος του εποπτικού συμβουλίου του Ηospital Severo Ochoa in Leganés της Μαδρίτης. Χάρη στις δικές της δραματικές εκκλήσεις αφυπνίστηκε μεγάλο μέρος της κοινής γνώμης για την κατάσταση στα νοσοκομεία. Από την ίδια έγινε γνωστό ότι στη γνωστή κλινική δεν λείπουν μόνο μάσκες, γάντια και προστατευτικές στολές. «Παρακαλώ στείλτε μας και πόσιμο νερό. Οι γιατροί μας διψούν», έλεγε σε ένα βίντεο που ανέβασε στο Twitter.
Στις 31 Μαρτίου η επαρχία Leganés μέτρησε 41 νεκρούς μέσα σε μόλις 24 ώρες. Υπήρχαν μέρες όπου νοσηλευτές και γιατροί σκόνταφταν πάνω σε πτώματα, δεν ήξεραν τι να κάνουν με τις σωρούς των ανθρώπων, έγραψε η El País.
Προειδοποίηση από συνδικάτα
Παρά τις θετικές ενδείξεις για την πορεία της πανδημίας στην Ισπανία ο κίνδυνος κατάρρευσης του συστήματος υγείας παραμένει υπαρκτός
Παρότι τα τελευταία στοιχεία από το μέτωπο κατά της πανδημίας στην Ισπανία και στα υπόλοιπα hotspot του κορωνοϊού αφήνουν ένα παράθυρο αισιοδοξίας, ο κίνδυνος κατάρρευσης του συνολικού συστήματος υγείας δεν έχει ξεπεραστεί. Καθημερινά μειώνονται οι δυνάμεις και οι αντοχές του ιατρικού και νοσηλευτικού προσωπικού. Σε πολλά νοσοκομεία γιατροί και νοσοκόμοι εργάζονται μέχρι και 15 μέρες αδιάκοπα, ενώ πολλοί έχουν πέσει και οι ίδιοι θύματα του θανατηφόρου ιού. Χτες Δευτέρα ο συνδικαλιστικός σύνδεσμος CCOO προειδοποίησε ότι η κατάσταση στις κλινικές είναι «οριακή».
Είναι γεγονός ότι στο ισπανικό σύστημα υγείας -που έχει σχετικά καλή φήμη- έγιναν μαζικές περικοπές κατά τη διάρκεια της ευρωκρίσης. Την τελευταία 10ετία η χώρα απώλεσε το 11% περίπου των νοσοκομειακών της κλινών. Σύμφωνα με τα τελευταία στοιχεία της Eurostat ενώ το 2008 η Ισπανία μετρούσε 320 κρεβάτια ανά 100.000 κατοίκους, το 2017 ήταν μόλις 297. Πριν από 20 χρόνια ήταν μάλιστα 365. Συγκριτικά με τις υπόλοιπες ευρωπαϊκές χώρες η Ισπανία βρίσκεται στις τελευταίες θέσεις. Στις πρώτες βρίσκεται με 800 κρεβάτια ανά 100.000 κατοίκους η Γερμανία. Επίσης, το 2017 οι κατά κεφαλήν δαπάνες για την υγεία στην Ισπανία ανέρχονταν μόλις σε 2.371 ευρώ την ώρα που ο ευρωπαϊκός μέσος όρος ήταν υψηλότερος κατά 15% και στη Γερμανία κατά σχεδόν 2.000 ευρώ. Η παρούσα κρίση αποκαλύπτει τώρα τους τραγικά κακούς και ατυχείς πολιτικούς χειρισμούς των τελευταίων ετών.
Οργή και στην Ιταλία
Η λιτότητα των τελευταίων χρόνων και οι περικοπές επηρεάσαν έντονα και το ιταλικό σύστημα υγείας
Οργή προκαλεί η λιτότητα των τελευταίων χρόνων ή ορθότερα οι συνέπειες της λιτότητας και στην Ιταλία. Με φόντο την οικονομική κρίση οι δαπάνες για την υγεία μειώθηκαν κατακόρυφα σε μόλις 2.483 ευρώ ανά άτομο το 2017. «Έγιναν καταστροφικές περικοπές», καταγγέλλει ο πρόεδρος του Ιατρικού Συλλόγου του Μπέργκαμο Γκίντο Μαρινόνι. Το νοσοκομείο Ιωάννης Παύλος για παράδειγμα, σύμβολο πλέον θανάτου στην ευρύτερη περιοχή, μετρά σήμερα μόλις 400 κλίνες από 1.000 πριν από μερικές χρόνια.
Υποχρηματοδοτούμενο και δη εδώ και χρόνια θεωρείται όμως και το σύστημα υγείας της Μεγάλης Βρετανίας, Μετά την κρίση του 2008 η χώρα είχε προχωρήσει σε δραστικές περικοπές μειώνοντας κατακόρυφα και τις ετήσιες δαπάνες για την υγεία. Λόγω των ελλείψεων, τα τελευταία χρόνια όλο και περισσότεροι ασθενείς με εποχική γρίπη νοσηλεύονται σε διαδρόμους νοσοκομείων. Στα δε έκτακτα πάνω από το 1/4 των ασθενών περίμενε πέρσι το χειμώνα έως και τέσσερις ώρες για να εξυπηρετηθεί.
Σύμφωνα με το ίδρυμα Health Foundation η Βρετανία έχει ελλείψεις 100.000 εργαζομένων στον τομέα της υγείας. Οι μεγαλύτερες αφορούν στο νοσηλευτικό προσωπικό. Σύμφωνα με ειδικούς το Brexit επιδείνωσε ακόμη περισσότερη την ήδη δύσκολη κατάσταση.
Εμίλιο Ραπόλντ (dpa)
Επιμέλεια: Κώστας Συμεωνίδης
</doc>
<doc docid='dw_53052827' lang='ell' type='mono' source='https://www.dw.com/el/el/χειρότερη-η-νέα-κρίση-από-εκείνη-του-2008/a-53052827' term='COVID'>
Με φόντο τις ήδη ανυπολόγιστες συνέπειες της πανδημίας στην παγκόσμια οικονομία πολλοί αναλυτές υποστηρίζουν ότι η παρούσα είναι χειρότερη από την τελευταία οικονομική κρίση. Συγκρίνονται όμως οι δυο περιπτώσεις;
Άδειοι δρόμοι, κλειστά καταστήματα και εργοστάσια. Η πανδημία του κορωνοϊού έχει οδηγήσει σε πλήρη παράλυση του δημόσιου βίου επιφέροντας βαρύτατο πλήγμα στην οικονομία. Είναι όμως εν τέλει η κρίση αυτή όντως πιο καταστροφική από εκείνη του 2008/2009; Κάθε τόσο γίνονται παραλληλισμοί και συγκρίσεις, μολονότι η προ δεκαετίας κρίση δεν είχε επηρεάσει σε τόσο μεγάλο βαθμό όπως σήμερα την καθημερινότητα των περισσότερων ανθρώπων.
«Τα κόστη θα ξεπεράσουν πιθανότατα όλα όσα γνωρίζουμε από τις οικονομικές κρίσεις και φυσικές καταστροφές των τελευταίων δεκαετιών στη Γερμανία», εκτιμά ο πρόεδρος του ινστιτούτου Ifo του Μονάχου Κλέμενς Φουστ. Ο επικεφαλής του αεροδρομίου του Μονάχου Γοστ Λάμερς επιβεβαιώνει του λόγου το αληθές : «Οι συνέπειες της κορωνο-κρίσης είναι πιο δραματικές από εκείνες των επιθέσεων της 11ης Σεπτεμβρίου ή της παγκόσμιας οικονομικής κρίσης του 2008». Ο δε επικεφαλής της κρατικής τράπεζας επενδύσεων KfW Γκύντερ Μπρόινιγκ εξηγεί πως είναι ήδη οφθαλοφανές ότι «το εύρος της κρίσης είναι σαφώς μεγαλύτερο από εκείνο που γνωρίζουμε από την οικονομική κρίση». Υπάρχουν όμως όντως παραλληλισμοί μεταξύ του 2020 και της τελευταίας οικονομικής κρίσης; Ή μήπως είναι εν τέλει άνιση η σύγκριση;
Αίτια
Η κατάρρευση της Lehman Brothers τον Σεπτέμβριο του 2008 οδήγησε σε μια παγκόσμια τραπεζική κρίση
Σε αντίθεση με την παρούσα κρίση που έχει προκληθεί από έναν ιό, η οικονομική κρίση του 2008/2009 πήγαζε από ένα παγκόσμιο τραπεζικό δίκτυο και τους χαλαρούς κανόνες που διείπε τη λειτουργία τους. Τραπεζικά ιδρύματα χρηματοδοτούσαν επί χρόνια την αγορά κατοικίας για δεκάδες χιλιάδες Αμερικανούς που στην πραγματικότητα δεν είχαν τις οικονομικές δυνατότητες να αντεπεξέλθουν. Τα ιδιαίτερα επισφαλή δάνεια που παρέχονταν ασύστολα, οι λεγόμενες υποθήκες subrime, εξελίσσονταν σε ωρολογιακή βόμβα και δη με τις ευλογίες των Οίκων που τις αξιολογούσαν με τους καλύτερους βαθμούς. Εν τέλει η φούσκα έσκασε όταν πολλοί δανειολήπτες δεν ήταν πλέον σε θέση να εξυπηρετήσουν τα δάνειά τους. Και αυτό που την άνοιξη του 2007 έδινε την εντύπωση ενός προβλήματος που θα περιοριζόταν στις ΗΠΑ, προκάλεσε μετά την κατάρρευση της Lehman Brothers τον Σεπτέμβριο του 2008 μια παγκόσμια τραπεζική κρίση. Πολλές τράπεζες υπέστησαν ζημίες δισεκατομμυρίων και επιβίωσαν μόνο χάρη σε κρατικές ομπρέλες διάσωσης.
Αντιδράσεις
Tα χρόνια που αποκολούθησαν μετά την πτώση της Lemhan Brothers οδήγησαν και την Ευρωζώνη σε μια πρωτόγνωρη δοκιμασία
Οι στρεβλώσεις του χρηματοπιστωτικού συστήματος είχαν επιφέρει τεράστιο πλήγμα στην παγκόσμια οικονομία, με όλες σχεδόν τις οικονομίες του πλανήτη να διολισθαίνουν στην ύφεση. Οι οικονομικές επιδόσεις της Γερμανίας είχαν υποχωρήσει κατά 5,7%. Για τη σχετικά νέα τότε Ευρωζώνη τα χρόνια που ακολούθησαν εξελίχθηκαν σε μια πρωτόγνωρη δοκιμασία. Δεδομένου ότι δεν υπήρχαν ακόμη οι δέουσες πολιτικές συνταγές, την πρωτοβουλία των κινήσεων είχαν κεντρικοί τραπεζίτες που εξελίχθηκαν στους «ήρωες της κρίσης», όπως το έχει διατυπώσει η νυν πρόεδρος της ΕΚΤ και τότε επικεφαλής του ΔΝΤ Λαγκάρντ. Η αμερικανική FED, η Ευρωπαϊκή Κεντρική Τράπεζα και άλλες κεντρικές τράπεζες είχαν προχωρήσει σε δραστική μείωση των επιτοκίων πλημμυρίζοντας τις αγορές με χρήμα.
Το ίδιο διάστημα οι πολιτικές αποφάσεις επιχειρούσαν να καλύψουν τα κενά που υπήρχαν στην παρακολούθηση των τραπεζικών δραστηριοτήτων, επιβάλλοντας αυστηρότερους κανόνες. Αν και αυτό πήρε πολύ χρόνο, είναι γεγονός πως ό,τι δρομολογήθηκε τότε αποδεικνύεται σωτήριο στην παρούσα κρίση. Οι τράπεζες οφείλουν, για παράδειγμα, να διαθέτουν περισσότερα ιδία κεφάλαια προκειμένου να μπορούν να εξισορροπούν τυχόν απώλειες σε περιόδους κρίσεων. Η δε ΕΚΤ εποπτεύει πλέον τις μεγάλες τράπεζες της Ευρωζώνης, ενώ για περιπτώσεις προβληματικών τραπεζών υπάρχουν πλέον συγκεκριμένοι κανόνες. Για κράτη υπάρχει ο Ευρωπαϊκός Μηχανισμός Σταθερότητας, ενώ οι κεντρικές τράπεζες έχουν αναπτύξει και δοκιμάσει αρκετά χρήσιμα εργαλεία, όπως τις αγορές ομολόγων.
Διεθνής συνεργασία
Aπό την οικονομική κρίση του 2008 αναδύθηκε και το G20 ως φόρουμ διεθνούς συνεργασίας
Η οικονομική κρίση είχε αναδείξει την ομάδα των 20 πιο αναπτυγμένων και αναδυόμενων οικονομιών του κόσμου στο κεντρικό φόρουμ διεθνούς συνεργασίας. Το 2008 είχαν συνέλθει για πρώτη φορά και οι πρωθυπουργοί και αρχηγοί κρατών του G20 για να συντονίσουν τις δράσεις τους. Από τότε έγινε σαφές ότι «μπορούμε να επιλύσουμε καλύτερα από κοινού τα παγκόσμια οικονομικά προβλήματα», διαπίστωσε αργότερα η καγκελάριος Μέρκελ.
Η κοινή μάχη κατά της πανδημίας του κορωνοϊού ξεκίνησε όμως με σημαντική καθυστέρηση. Ακόμη και εντός της ΕΕ υπήρξαν χώρες που προχώρησαν μονομερώς σε κλείσιμο συνόρων. Εν τω μεταξύ υπάρχει πιο συντονισμένη δράση, ακόμη και σε οικονομικό πεδίο. Πέρα από τις αποφάσεις για την οικονομική στήριξη των χωρών που πλήττονται περισσότερο από την πανδημία, η Κομισιόν από την πλευρά της δεσμεύτηκε επίσης σε βοήθεια δισεκατομμυρίων. Φυσικά δεν λείπουν και πάλι οι διαμάχες και συγκρούσεις για τα ενδεδειγμένα εργαλεία.
Κοινή δράση αποφάσισε πρόσφατα και το G20. Κάθε άλλο παρά εύκολο βέβαια όταν οι ΗΠΑ του Τραμπ έχουν ως κεντρικό σύνθημα το America First και βάλλουν κάθε τόσο κατά Κινέζων και Ευρωπαίων. Και δεν λείπουν βέβαια και οι συγκρούσεις μεταξύ μεμονωμένων χωρών της ομάδας του G20.
Χρέος
Ελλάδα και Κύπρος αναγκάστηκαν να υπαχθούν σε προγράμματα βοήθειας έναντι αυστηρότατων και καταστροφικών εν μέρει όρων
Τα αναπτυξιακά προγράμματα και πακέτα διάσωσης της τελευταίας οικονομικής κρίσης είχαν οδηγήσει σε ακόμη μεγαλύτερο εκτροχιασμό των ήδη υπέρογκων τότε χρεών. Κάτι που εξελίχθηκε σε τεράστιο πρόβλημα ειδικά για τους πιο αδύναμους κρίκους του ευρώ που καλούνταν να καταβάλλουν όλο και μεγαλύτερα επιτόκια δανεισμού. Ελλάδα, Πορτογαλία, Ιρλανδία και Κύπρος αναγκάστηκαν να υπαχθούν σε προγράμματα βοήθειας έναντι αυστηρότατων και καταστροφικών εν μέρει όρων.
Δεδομένων των πακέτων διάσωσης που επίκεινται, της αύξησης των δαπανών και μείωσης των φορολογικών εσόδων η κορωνο-κρίση αναμένεται να οδηγήσει επίσης σε εκτίναξη του χρέους. «Εξαιτίας της πανδημίας, την τρέχουσα χρονιά θα αυξηθούν σημαντικά τα κρατικά χρέη», συμπεραίνει η γερμανική Bundesbank για τη Γερμανία. Ωστόσο υπάρχει μια ειδοποιός διαφορά με την οικονομική κρίση: οι κεντρικές τράπεζες παρέχουν απεριόριστη ρευστότητα. Οι αγορές ομολόγων διασφαλίζουν στις υπερχρεωμένες χώρες την πρόσβαση στις αγορές, σχολιάζει ο επικεφαλής οικονομολόγος της Commerzbank Γιεργκ Κρέμερ.
Διάρκεια
Oικονομολόγοι εκτιμούν ότι η γερμανική οικονομία θα ανεβάσει και πάλι ρυθμούς από την ερχόμενη χρονιά
Η κρίση του 2008/2009 ήταν μια υφέρπουσα κρίση. Όταν πρωτοεμφανίστηκε ο Covid-19 στην Κίνα στις αρχές του χρόνου, υπήρχε επίσης η ελπίδα ότι η κρίση θα περιοριζόταν εντός των κινεζικών συνόρων. Στα τέλη Ιανουαρίου μάλιστα ο επικεφαλής της FED Πάουελ εμφανιζόταν ακόμη συγκρατημένα αισιόδοξος για την πορεία της παγκόσμιας οικονομίας.
Παράθυρο ελπίδας αφήνει η ταχύτητα με την οποία είχαν ανακάμψει ορισμένες χώρες μετά την ύφεση του 2009. Καλύτερο παράδειγμα η γερμανική. Μόλις έναν χρόνο αργότερα η μεγαλύτερη οικονομία της Ευρωζώνης γνώρισε πρωτοφανή ανάπτυξη που διήρκεσε μια ολόκληρη 10ετία. Οικονομολόγοι προβλέπουν κάτι αντίστοιχο και για την παρούσα κρίση. Εκτιμούν δηλαδή ότι η γερμανική οικονομία θα ανεβάσει και πάλι ρυθμούς από την ερχόμενη χρονιά αφού επί της αρχής πρόκειται για μια υγιέστατη οικονομία.
Φριντερίκε Μαρξ / Γερν Μπέντερ (dpa)
Eπιμέλεια: Κώστας Συμεωνίδης
</doc>
<doc docid='dw_53021756' lang='ell' type='mono' source='https://www.dw.com/el/el/ψώνια-στην-ουάσιγκτον-ουίσκι-ρεβόλβερ-και-βιβλία/a-53021756' term='COVID'>
Από την 1η Απριλίου στις ΗΠΑ ισχύει αυστηρή οδηγία για παραμονή στο σπίτι. Έξω μπορεί να βγει κανείς μόνο με ένα ακόμη άτομο από την οικογένειά του για να πάρει καθαρό αέρα, να πάει στο γιατρό ή να κάνει σημαντικά ψώνια. Από την απαγόρευση εξαιρούνται υπάλληλοι σουπερμάρκετ, γιατροί, νοσηλευτές και γενικά άνθρωποι που παίζουν έναν σημαντικό ρόλο σε αυτές τις δύσκολες μέρες. Το μέτρο αυτό ισχύει στις περισσότερες αμερικανικές πολιτείες.
Μέχρι εδώ φαίνεται να είναι όλα ξεκάθαρα. Το πράγμα μπερδεύεται όμως στο ποια καταστήματα θεωρούνται ζωτική σημασίας. Για παράδειγμα να κλείσουν καταστήματα που πουλάνε παπούτσια, έπιπλα αλλά και θέατρα ή κινηματογράφοι ακούγεται λογικό. Το να παραμένουν όμως ανοιχτές οι κάβες είναι λογικό; Δεν αρκούν τα σουπερμάρκετ για να καλύψουν αυτές τις ανάγκες;
Κάθε κάτοικος και όπλο…
Αγορές "πανικού" στο Γκλάσμπορο πριν κλείσει το μαγαζί
Και δεν είναι μόνο αυτό. Ανοιχτά παραμένουν και τα καταστήματα που πουλάνε όπλα. Κι ενώ κάποιοι Αμερικανοί ένιωσαν ανακουφισμένοι που έκλεισαν τα σχολεία σκεφτόμενοι ότι τουλάχιστον τώρα δεν θα σημειώνονται άλλες πολύνεκρες επιθέσεις, κάποιοι άλλοι έτρεξαν να προμηθευτούν όπλα την τελευταία στιγμή. Σαν να μην έφταναν δηλαδή τα ήδη υπάρχοντα.  Σύμφωνα με την έκθεση του 2018 "Small Firearms Study" αντιστοιχούσαν ήδη 120,5 πυροβόλα όπλα σε 100 κατοίκους.
Δεν είχαν όμως όλοι την ίδια άποψη. Ο κυβερνήτης του Νιου και πρώην πρεσβευτής των ΗΠΑ στη Γερμανία Φιλ Μέρφι  δεν θεώρησε «ζωτικής σημασίας» την πώληση όπλων και αποφάσισε να κλείσει τα σχετικά καταστήματα μέχρι τέλος Μαρτίου. Η ιδέα δεν άρεσε όμως στην ισχυρή Εθνική Ένωση Όπλων (National Rifle Association: NRA), η οποία σε ανακοίνωσή της ανέφερε ότι κάποιοι αμφισβητούν το δικαίωμα στην αυτοάμυνα που είναι συνταγματικά κατοχυρωμένο. Το λόμπι όπλων έχει πολύ ισχυρή πρόσβαση στην αμερικανική κυβέρνηση κι έτσι ο Φιλ Μέρφι αναγκάστηκε να αλλάξει γνώμη και να τα θεωρήσει όντως είδος πρώτης ανάγκης δίνοντας εντολή να ανοίξουν τα καταστήματα, έστω και με περιορισμούς.
Δεν είναι εποχή για αποτοξίνωση
Η ανταποκρίτρια της DW στην Ουάσιγκτον Κάρλα Μπλάικερ
Και με το αλκοόλ τι γίνεται; Μπύρες και κρασί μπορεί κανείς να αγοράσει στα σουπερμάρκετ. Όσο για τα άλλα, τα πιο δυνατά ποτά, μπορεί να τα προμηθευτεί κανείς στα λεγόμενα liquor store που παραμένουν ανοιχτά. Όχι μόνο γιατί αυτές τις δύσκολες ημέρες ένα ουισκάκι μπορεί να βοηθάει στη χαλάρωση αλλά και γιατί σύμφωνα με τους ειδικούς δεν είναι τώρα η κατάλληλη στιγμή για αποτοξίνωση των αλκοολικών. Σύμφωνα με την Άσλι Λίντεν Κάμισελ από το College of Health and Human Development στην Πενσυλβάνια: «Εάν ένας αλκοολικός αναγκαστεί να κόψει το αλκοόλ χρειάζεται έναν γιατρό που θα τον παρακολουθεί. Το γεγονός όμως ότι το σύστημα υγείας μας είναι επιβαρυμένο αυτή τη στιγμή από τον Covid 19 θα ήταν δύσκολο για τους ανθρώπους που το χρειάζονται να βρουν βοήθεια».
Κλειστό το βιβλιοπωλείο Kramerbooks στην Ουάσιγκτον
Τα όπλα και το αλκοόλ είναι διασφαλισμένα λοιπόν για τους Αμερικανούς στην κρίση. Τι γίνεται όμως αν βαρεθούν να πίνουν, να πυροβολούν και να βλέπουν ταινίες στο Netflix και θελήσουν να διαβάσουν και κανένα βιβλίο; Εκεί τα πράγματα είναι δύσκολα. Τα βιβλία δεν θεωρούνται είδος πρώτης ανάγκης και τα βιβλιοπωλεία παραμένουν κλειστά. Εποχή με άλλα λόγια για ευφάνταστους βιβλιοπώλες. Όπως οι υπεύθυνοι του βιβλιοπωλείου Kramerbooks, θεσμού μεταξύ των ανεξάρτητων βιβλιοπωλείων της Ουάσιγκτον, που σκαρφίστηκαν το εξής: έχουν συμβληθεί με το διπλανό καφενείο, οπότε ο πελάτης μπορεί να παραγγείλει μέσω εταιρείας delivery. Το πακέτο που φθάνει σπίτι περιέχει εκτός από το συναρπαστικό μυθιστόρημα και μια μερίδα τηγανητές πατάτες!
Κάρλα Μπλάικερ, Ουάσιγκτον
Επιμέλεια: Μαρία Ρηγούτσου
</doc>
<doc docid='dw_52992648' lang='ell' type='mono' source='https://www.dw.com/el/el/με-χλωροκίνη-η-bayer-κατά-του-κορωνοϊού/a-52992648' term='COVID'>
Χιλιάδες επιστήμονες σε όλο τον κόσμο δίνουν εδώ και εβδομάδες μάχη με το χρόνο προκειμένου να ανακαλύψουν ένα αποτελεσματικό φάρμακα και εμβόλιο κατά του κορωνοϊού. Μέχρις ότου όμως τα πειράματα οδηγήσουν σε σκευάσματα που να μπορούν να κυκλοφορήσουν στις αγορές, απαιτούνται πιθανότατα πολλοί ακόμη μήνες. Γι΄ αυτό το λόγο επανέρχονται στο μεταξύ στο προσκήνιο γνωστά φάρμακα που ενώ στοχεύουν σε άλλες ασθένειες, δείχνουν θετικά αποτελέσματα και στη μάχη κατά της πανδημίας.
Ένα από τα πλέον ελπιδοφόρα όπως γράφει σήμερα η οικονομική Handelsblatt προέρχεται από τη γερμανική φαρμακοβιομηχανία Bayer. Πρόκειται για το φάρμακο κατά της ελονοσίας Resochin με κύρια δραστική ουσία τη χλωροκίνη. Πρόκειται για την ουσία που χρησιμοποιείται ήδη ευρέως σε ασθενείς Covid-19.
Όπως εξηγεί σε συνέντευξή του στην Ηandelsblatt ο επικεφαλής της Bayer Βέρνερ Μπάουμαν. «Υπάρχουν ενδείξεις ότι εργαστηριακά αλλά και σε πρώτες κλινικές έρευνες το Resochin μειώνει τα επίπεδα του ιού. Τα περισσότερα από αυτά τα δεδομένα προέρχονται από την Κίνα και πλέον ξεκινούν μεγάλες κλινικές έρευνες, και από τον Παγκόσμιο Οργανισμό Υγείας. Αυτές καλούνται να αποσαφηνίσουν τη σχέση αποτελεσματικότητας/ρίσκου στη χρήση του Resochin κατά του Covid-19».
Περιμένουμε αποτελέσματα ή σώζουμε ζωές;
«Υπάρχουν ενδείξεις ότι εργαστηριακά αλλά και σε πρώτες κλινικές έρευνες το Resochin μειώνει τα επίπεδα του ιού»
Σε ερώτηση εάν το σκεύασμα είναι η ελπίδα για χιλιάδες ασθενείς ο επικεφαλής της Bayer απαντά ότι «πολλοί το βλέπουν έτσι, το ίδιο και εμείς. Ωστόσο για να απαντήσουμε με βεβαιότητα σε αυτό το ερώτημα χρειαζόμαστε εν τέλει αξιόπιστα στοιχεία από ελεγμένες κλινικές έρευνες».
Όπως εξηγεί ο Βέρνερ Μπάουμαν το Resochin είναι ένα παλιό φάρμακο που κυκλοφορεί στην αγορά ήδη εδώ και 80 χρόνια. «Στη χρήση του κατά της ελονοσίας οι παρενέργειες έχουν ερευνηθεί καλά και είναι γνωστές. Η δραστική του ουσία είναι ένα γενόσημο, συνεπώς είναι φθηνή και διαθέσιμη σε μεγάλες ποσότητες. Όλα αυτά είναι επιχειρήματα υπέρ του σκευάσματος. Ωστόσο ήταν και παραμένει ένα φάρμακο που πρέπει να συνταγογραφείται από γιατρούς. Θα πρέπει να γίνουν και άλλα τεστ ως προς την αποτελεσματικότητά του έναντι του κορωνοϊού [...]».
Πόσο καιρό όμως θα διαρκέσουν αυτές οι έρευνες για την αποτελεσματικότητα του Resochin; Πότε αναμένεται να υπάρχουν αξιόπιστα δεδομένα; «Πρόκειται για ένα ερώτημα το οποίο θα πρέπει να απαντάται ιατρικά κατά περίπτωση. Είναι προτιμότερο να περιμένουμε μια μεγάλη σειρά τεστ για να είμαστε απόλυτα βέβαιοι; Ή μήπως σπαταλάμε με τον τρόπο αυτό χρόνο κατά τον οποίο θα μπορούσαμε να σώσουμε ζωές;».
Η Γερμανία αγοράζει μαζικά φάρμακα
Η Γερμανία αγοράζει πλέον μαζικά φάρμακα που ενδέχεται να χρησιμοποιηθούν στη μάχη κατά του κορωνοϊού
Μήπως όμως ο ίδιος επιχειρηματολογεί με γνώμονα το οικονομικό συμφέρον της Bayer, ρωτήθηκε ο επικεφαλής του γερμανικού κολοσσού; «Καθόλου. Είστε λάθος. Παρασκευάζουμε το σκεύασμα αποκλειστικά για το δημόσιο συμφέρον και στην κρίση το παρέχουμε δωρεάν στις κυβερνήσεις. Θέλουμε να βοηθήσουμε με τον τρόπο αυτό, όπως επίσης με τη δράση των ειδικών μας στον τομέα της υγείας, με εξοπλισμό αλλά και άλλα μέτρα».
Σύμφωνα με τον ίδιο η Bayer προσαρμόζει αυτό το διάστημα τις βιομηχανικές της εγκαταστάσεις για την παρασκευή του Resochin. «Αντιλαμβανόμαστε το κόστος της αναδιοργάνωσης και της αγοράς των απαραίτητων υλικών επίσης ως μέρος της κοινωνικής μας προσφοράς. Συνεργαζόμαστε με άλλες φαρμακοβιομηχανίες προκειμένου να είναι επαρκώς διαθέσιμο σε όλο τον κόσμο το σκεύασμα με τη δραστική ουσία της υδροξυχλωροκίνης».
Εν τω μεταξύ η Γερμανία αγοράζει πλέον μαζικά φάρμακα που ενδέχεται να χρησιμοποιηθούν στη μάχη κατά του κορωνοϊού. Στο «στόχαστρο» του υπουργείου Υγείας σύμφωνα με την Frankfurter Allgemeine Zeitung βρίσκονται κυρίως το αντιγριπικό Avigan, το Kaletra (ενεργά συστατικά λοπιναβίρη και ριτοναβίρη), το Foipan αλλά και σκευάσματα που έχουν ως κύρια δραστική ουσία την χλωροκίνη και υδροξυχλωροκίνη,
Εκπρόσωπος του Ομοσπονδιακού Οργανισμού Φαρμάκων στη Βόννη διευκρίνισε ωστόσο στην FAZ ότι για κανένα από τα παραπάνω φάρμακα δεν υπάρχουν διαθέσιμα αξιόπιστα στοιχεία ως προς την αποτελεσματικότητα τους έναντι του Covid-19.
Κώστας Συμεωνίδης (Handelsblatt, FAZ)
</doc>
<doc docid='dw_52978470' lang='ell' type='mono' source='https://www.dw.com/el/el/από-πού-ήρθε-ο-κορωνοϊός-από-την-κίνα-ή-τις-ηπα/a-52978470' term='COVID'>
Η ανθρωπότητα βρίσκεται σε πόλεμο. Αυτό επαναλαμβάνουν συνεχώς πολλοί ηγέτες. Εναντίον ενός αοράτου, αλλά ισχυρού εχθρού απειροελάχιστου μεγέθους. Αλλά ακόμη κι αν ο κορωνοϊός έχει φέρει τα πάνω κάτω στη ζωή με πρωτοφανείς περιορισμούς στην κοινωνική και οικονομική ζωή, δεν κατάφερε να αμβλύνει τις παγκόσμιες αντιθέσεις. Οι εντάσεις ανάμεσα στις ΗΠΑ και την Κίνα, τα αντιμαχόμενα συμφέροντα της Δύσης και της Ρωσίας, οι συνεχείς κρίσεις στην Εγγύς και Μ. Ανατολή έχουν βρει στις συνθήκες πανδημίας άλλο ένα πεδίο μαχών στον μακρύ πόλεμο για την ενημέρωση.
Κατασκευασμένες ειδήσεις
Ο Γενικός Διευθυντής της ΠΟΥ Τέντρος Γκεμπρεγέσους
Είναι ένας πόλεμος που μαίνεται με μεγαλύτερη λύσσα σε περιόδους που όλος ο κόσμος μένει στο σπίτι του και ενημερώνεται από τα μέσα κοινωνικής δικτύωσης και το διαδίκτυο. Στις 2 Φεβρουαρίου η Παγκόσμια Οργάνωση Υγείας έκανε λόγο για μια μαζική “επιδημία πληροφοριών”. Η πληθώρα πληροφοριών, αληθινών ή ψευδών, δυσκολεύει τους ανθρώπους να βρουν πηγές που να τους εμπνέουν εμπιστοσύνη. Στη Διάσκεψη για την Ασφάλεια του Μονάχου ο γενικός διευθυντής της ΠΟΥ Τέντρος Γκεμπρεγέσους επισήμανε: “Τα fake news διασπείρονται γρηγορότερα και πιο εύκολα από τον ιό και είναι το ίδιο επικίνδυνα”.
Από τότε η κατάσταση δεν βελτιώθηκε. Στις 22 Ιανουαρίου μπορούσε κανείς να διαβάσει στις ειδήσεις του Sputnik ότι ο ιός δημιουργήθηκε από τον άνθρωπο, ένα όπλο που δημιουργήθηκε για το ΝΑΤΟ. Ήταν η πρώτη ψεύτικη είδηση που καταγράφηκε από το EUvsDisinfo για τον κορωνοϊό, ένα πρότζεκτ που υπό την αιγίδα της Ευρωπαϊκής Υπηρεσίας Εξωτερικής Πολιτικής παρατηρεί και καταγράφει από το 2015 ρωσικές καμπάνιες παραπληροφόρησης σε 15 γλώσσες. Η κατασκευασμένη είδηση για παρασκευή κορωνοϊού από αμερικανικά βιολογικά εργαστήρια μεταδόθηκε μέσω του Sputnik και στην αραβική γλώσσα. Το επικριτικό για την αμερικανική πολιτική πρακτορείο ειδήσεων κάνει πιο ευεπίφορο σε θεωρίες συνωμοσίας ένα αραβικό κοινό. Δεκάδες ιστοσελίδες στα αραβικά αναμετέδωσαν τη δήθεν είδηση, ανάμεσά τους και μια ψεύτικη σελίδα του BBC.
Η αλυσίδα της προπαγάνδας (γελοιογραφία του Σεργκέι Έλκιν)
Εμπειρογνώμονες του προγράμματος EUvsDisinfo καταγράφουν σταθερό ρεύμα παραπληροφόρησης από μέσα φίλα προσκείμενα στο Κρεμλίνο, όλα με την ίδια λογική: το κακό Πεντάγωνο, οι κυρίαρχες ελίτ, η αμερικανική ηγεμονία, μια τυραννική τάξη πραγμάτων, και όλα μαζί πίσω από την πανδημία του κορωνοϊού. Σε ένα εμπιστευτικό έγγραφο της ΕΕ που έχει στη διάθεσή του το ειδησεογραφικό πρακτορείο Reuters γίνεται λόγος για καμπάνια παραπληροφόρησης μεγάλης κλίμακας από τη Ρωσία, σε μια προσπάθειά της να ενισχύσει τις επιπτώσεις του νέου ιού και να διασπείρει πανικό και αμφιβολίες. Τα ελεγχόμενα από το Κρεμλίνο μέσα μεταφέρουν αντικρουόμενες θεωρίες. Πότε ότι η πανδημία είναι απάτη, πότε για σενάρια καταστροφής από την κατάρρευση του Σένγκεν, τη διάλυση του ΝΑΤΟ, αλλά και την κατάρρευση των χωρών της Βαλτικής. Σε περίοδο κρίσης, που απαιτεί εμπιστοσύνη και συνεργασία, η προπαγανδιστική μηχανή του Κρεμλίνου υπονομεύει την αλληλεγγύη, σε αυτό το συμπέρασμα καταλήγουν οι ειδικοί του EUvsDisinfo.
Και Αμερικανοί στο παιγνίδι της προπαγάνδας
Fake news, η μάστιγα της πληροφόρησης
Αλλά και στις ΗΠΑ υπάρχει το αντίστοιχο του EUvsDisinfo. Βρίσκεται στο υπουργείο Εξωτερικών. Πρόκειται για το Global Engagement Center, GSE, που εκτός από τη ρωσική προπαγάνδα, καταγράφει την προπαγάνδα από την Κίνα, το Ιράν και από ισλαμιστικές πηγές. Την περασμένη Παρασκευή η ειδική πρέσβειρα του GSE, Λέα Γκαμπριέλε, έκανε μπρίφινγκ μέσω τηλεδιάσκεψης. Η πρώην κατάσκοπος της CIA περιέγραψε ένα «οικοσύστημα», όπου ρωσική, κινεζική και ιρανική παραπληροφόρηση αλληλεπιδρούν και αλληλοενισχύονται.
Χαρακτηριστικό παράδειγμα τα tweets Κινέζου διπλωμάτη στα μέσα Μαρτίου. Στις 12 του μηνός έγραφε ότι από το φθινόπωρο του 2019 ξέσπασε ο ιός στις ΗΠΑ ζητώντας πληροφορίες για τον λεγόμενο “ασθενή μηδέν”.  Λίγες ημέρες αργότερα ο εκπρόσωπος του κινεζικού υπουργείου Εξωτερικών πόσταρε άρθρο του Global Research με την σύσταση για περαιτέρω διάδοση του κειμένου. Η διαδικτυακή του σελίδα, με έδρα το Μόντρεαλ του Καναδά, εμφανίζεται ως δεξαμενή σκέψης, στην πραγματικότητα όμως δημοσιεύει ψεύτικες πληροφορίες. Σε αυτήν την περίπτωση έγραφε ότι ο κορωνοϊός μεταφέρθηκε τον περασμένο Οκτώβριο στο Γουχάν μέσω των Παγκόσμιων Στρατιωτικών Αγώνων. Το συγκεκριμένο άρθρο στήριζε την επιχειρηματολογία του σε ένα αγγλόφωνο άρθρο των Global Times της Κίνας, όργανο του ΚΚ Κίνας. Πηγές του άρθρου ήταν υποτίθεται Κινέζοι επιστήμονες.
Ο πρόεδρος Τραμπ μιλά για "κινέζικο ιό"
Στο μεταξύ η κινεζική προπαγάνδα φαίνεται να άλλαξε στόχο. Στο επίκεντρο δεν είναι πια οι ΗΠΑ, αλλά οι επιτυχίες των κινεζικών αρχών στην αποτελεσματική καταπολέμηση της πανδημίας και επικρίσεις προς τις ΗΠΑ ότι στιγμάτισαν την Κίνα ως χώρο προέλευσης του ιού.  Οι αμερικανικές αιτιάσεις για την κινεζική προπαγάνδα στην αρχή της επιδημίας θα ήταν βέβαια πιο πειστικές, εάν ο πρόεδρος Τραμπ δεν υποβάθμιζε επί εβδομάδες τους κινδύνους από τον κορωνοϊό. Αλλά και υψηλόβαθμοι Ρεπουμπλικανοί υποστήριξαν θεωρίες συνωμοσίας μέσω της τηλεόρασης. Για παράδειγμα, τον Φεβρουάριο ο γερουσιαστής Τομ Χάτον είπε στο δίκτυο Fox ότι ο ιός διέφυγε από εργαστήριο βιολογίας στο Γουχάν της Κίνας. Πιο τραγικό όμως είναι όταν οι θεωρίες συνωμοσίας έχουν συγκεκριμένες, χειροπιαστές επιπτώσεις. Για παράδειγμα, ο θρησκευτικός ηγέτης του Ιράν, Αγιατολάχ Αλί Χαμενέι υποστήριξε σε διάγγελμα προς τον λαό ότι ο Covid-19 είναι βιολογικό όπλο των Αμερικανών αρνούμενος να δεχθεί πακέτο αμερικανικής βοήθειας, που τόσο έχει ανάγκη η χώρα του.
Ματίας φον Χάιν
Επιμέλεια: Ειρήνη Αναστασοπούλου
</doc>
<doc docid='dw_52967783' lang='ell' type='mono' source='https://www.dw.com/el/el/κορωνο-δικτατορίσκος-ο-βίκτωρ-όρμπαν/a-52967783' term='COVID'>
Ακολουθώντας την βασική αρχή ότι η καλύτερη άμυνα είναι η επίθεση ο Βίκτωρ Όρμπαν επιτέθηκε στην ΕΕ προκαταβολικά στο πιθανό ενδεχόμενο να τον επικρίνει για τις υπερεξουσίες που συγκεντρώνει από σήμερα στα χέρια του στο πλαίσιο καθεστώτος έκτακτης ανάγκης, αποδυναμώνοντας ουσιαστικά το κοινοβούλιο. Σε ραδιοφωνική συνέντευξη χθες ανέφερε: «Είπα στους κακόπιστους της ΕΕ ότι δεν είναι εποχή να εμφανίζονται με κάθε εδους ερώτηση νομικής φύσης σαν να τα ξέρουν όλα καλύτερα. Μετά την κρίση θα έχουμε αρκετό χρόνο για συζητήσεις. Εάν δεν μπορούν να βοηθήσουν – και δεν μπορούν – ας μην εμποδίζουν τουλάχιστον την Ουγγαρία να αμύνεται».
Φυλακίσεις δημοσιογράφων
Στρατιώτες εν ώρα περιπολίας λόγω κορωνοϊού στην πόλη Γκιορ της Ουγγαρίας
Στους επιθετικούς τόνους η Ευρωπαϊκή Επιτροπή απάντησε λιτά μέσω του εκπροσώπου της Έρικ Μαμέρ, ο οποίος υπενθύμισε ότι η Ουγγαρία μπορεί να κάνει χρήση των πόρων από το νέο ειδικό ταμείο ύψους 5 δις ευρώ για μέτρα αντιμετώπισης της πανδημίας και ότι ως χώρα που παίρνει τις περισσότερες εισφορές από κοινοτικούς πόρους έχει στη διάθεσή της ποσά δισεκατομμυρίων από τις Βρυξέλλες. Κριτική επί της ουσίας δεν ήρθε από τις Βρυξέλλες αλλά από το Στρασβούργο, από το Συμβούλιο της Ευρώπης.
Η Γενική Γραμματέας του Συμβουλίου Μαρία Πεϊτσίνοβιτς Μπούριτς, απηύθυνε σοβαρή υπενθύμιση στη Βουδαπέστη ότι οι χώρες πρέπει να διαφυλάξουν τον πυρήνα των δημοκρατικών αρχών, ότι η κατάσταση εκτάκτου ανάγκης αορίστου διάρκειας δεν αποτελεί εγγύηση της δημοκρατίας και ότι ακόμη και οι συζητήσεις στα ΜΜΕ αποτελούν εκφάνσεις ελεύθερης και δημοκρατικής τάξης πραγμάτων. Ο νέος νόμος, που δίνει υπερεξουσίες στον Ούγγρο πρωθυπουργό, προβλέπει ποινές φυλάκισης δημοσιογράφων για διασπορά δήθεν αναληθών πληροφοριών για τον κορωνοϊό.
Ο φόβος είναι ότι με αυτόν τον τρόπο ποινικοποιείται κάθε συζήτηση για το θέμα, όταν δεν αρέσει στην κυβέρνηση. Ακόμη και ο Οργανισμός για την Ασφάλεια και Συνεργασία στην Ευρώπη ΟΑΣΕ διαμαρτυρήθηκε για τη νέα νομοθεσία επειδή δεν πληροί τα διεθνή δημοκρατικά πρότυπα. Αλλά και πολλές οργανώσεις προστασίας ατομικών και ανθρωπίνων δικαιωμάτων στην Ευρώπη άσκησαν ευθεία κριτική στη νέα νομοθεσία εκτάκτου ανάγκης που ψήφισε το ουγγρικό Κοινοβούλιο. Θεωρητικά η ΕΕ μπορεί και πάλι να ενεργοποιήσει τη διαδικασία που προβλέπεται στο άρθρο 7 των Ευρωπαϊκών Συνθηκών και στην εσχάτη των περιπτώσεων να αφαιρέσει από την Ουγγαρία το δικαίωμα ψήφου. Στην πράξη ωστόσο χρειάζεται ομόφωνη απόφαση κι αυτήν είναι πρακτικά αδύνατο να επιτευχθεί.
Επικρίσεις από παντού
Λέγεται ότι ο πρόεδρος του Ευρωπαϊκού Συμβουλίου Σαρλ Μισέλ δέχεται πιέσεις από τις χώρες του Βίζεγκραντ
Ο επικεφαλής των Ευρωπαίων Σοσιαλιστών Σεργκέι Στάνισεφ αποκάλεσε τον Βίκτωρ Όρμπαν «υπότροπο δράστη» σε ό,τι αφορά στην υπονόμευση των δημοκρατικών αρχών. «Τώρα πέτυχε αυτό που για καιρό ονειρευόταν, να συγκεντρώσει μεγάλο αριθμό εξουσιών και να μην υπόκειται σε έλεγχο. Δεν είναι να τον εμπιστεύεται κανείς. Έχει ήδη καταφερθεί κατά των ΜΜΕ, της δικαιοσύνης και των εργαζομένων, τώρα στόχος του είναι οι θεμελιώδεις δημοκρατικές αρχές». Άλλοι σοσιαλδημοκράτες ευρωβουλευτές φοβούνται ότι η αορίστου διάρκειας κατάσταση εκτάκτου ανάγκης θα βρει μιμητές. Εθνολαϊκιστικές κυβερνήσεις σε άλλες χώρες θα μπορούσαν αίφνης να νιώσουν ότι ενθαρρύνονται από το παράδειγμά του.
Υπάρχουν πληροφορίες ότι ο πρόεδρος του Ευρωπαϊκού Συμβουλίου Σαρλ Μισέλ έχει τεθεί υπό πίεση από τις ανατολικοευρωπαϊκές χώρες του Bίζεγκραντ να παγώσει τη διαδικασία κατά της Ουγγαρίας και της Πολωνίας που προβλέπει το άρθρο 7 των Ευρωπαϊκών Συνθηκών για καταπάτηση αρχών του κράτους δικαίου. Αλλά και εκπρόσωποι της αντιπολίτευσης στο Ευρωπαϊκό Κοινοβούλιο, όπως η ευρωβουλευτής Κλάρα Ντόμπρεβ από την Ουγγαρία, φοβάται ότι ο Όρμπαν θα εκμεταλλευτεί την κρίση για να ενισχύσει την δύναμή του. «Δεν πρόκειται για την κορωνοκρίση, αλλά για μια ανελεύθερη πολιτική. Ελλείψει προσφύγων ο Όρμπαν χρειάζεται τώρα νέες εικόνες εχθρών».
Ομάδα ευρωβουλευτών από όλες τις παρατάξεις ζητά εγγράφως από τους ευρωπαϊκούς θεσμούς ακόμη και στη διάρκεια της πανδημίας να προστατεύσουν τη δημοκρατία. Και αποκαλούν τη νέα νομοθεσία στην Ουγγαρία, που δίνει το δικαίωμα στον Όρμπαν να κυβερνά επ ΄αόριστον με αναγκαστικούς νόμους, ένα από τα πιο επικίνδυνα παραδείγματα απειλής της δημοκρατίας και του κράτους δικαίου. «Δεν πρέπει σε καμιά περίπτωση να ανεχθούμε μια δικτατορία λόγω Covid-19. Καμιά κατάσταση εκτάκτου ανάγκης στον κόσμο δεν δικαιολογεί κατάργηση της κοινοβουλευτικής δημοκρατίας» τονίζει ο Σεργκέι Λαγκοντίνσκι, βουλευτής των Πρασίνων και συνυπαγράφων της πρωτοβουλίας. «Η Κομισιόν πρέπει να αναλάβει δράση και να σύρει τη χώρα ενώπιον της δικαιοσύνης».
Μπάρμπαρα Βέζελ
Επιμέλεια: Ειρήνη Αναστασοπούλου
</doc>
<doc docid='dw_52965765' lang='ell' type='mono' source='https://www.dw.com/el/el/κορωνοϊός-η-europol-προειδοποιεί-για-κρούσματα-απάτης/a-52965765' term='COVID'>
Προειδοποιήσεις για αυξημένα κρούσματα απάτης με «εμπόρευμα» τον κορωνοϊό ή ορθότερα τον φόβο έναντι του ιού εκφράζει η Ευρωπαϊκή Αστυνομική Υπηρεσία. Η διευθύντρια της Europol Κάθριν ντε Μπολ χαρακτηρίζει μάλιστα εντυπωσιακή την ταχύτητα με την οποία εγκληματίες και απατεώνες εξελίσσουν και προσαρμόζουν τα «επιχειρηματικά τους μοντέλα».
«Την ώρα που πολλοί άνθρωποι μάχονται κατά της κρίσης και βοηθούν τους ανθρώπους, υπάρχουν και εγκληματίες που εκμεταλλεύονται αυτή την κατάσταση. Δεν μπορούμε να το δεχθούμε αυτό. Απατεωνιές εν μέσω υγειονομικής κρίσης είναι ιδιαίτερα επικίνδυνες και μπορούν να θέσουν σε κίνδυνο την ανθρώπινη υγεία», αναφέρει η εκπρόσωπος της αρμόδιας για τον συντονισμό των αστυνομικών υπηρεσιών της ΕΕ και διασυνοριακών ερευνών ευρωπαϊκής αρχής.
Φάρμακα και εμβόλια «μαϊμού»
Παγκόσμια επιχείρηση κατά του παράνομου εμπορίου φαρμάκων εξαπολύει η Εuropol
Η Europol προειδοποιεί για φάρμακα «μαϊμού» που προσφέρονται μέσω του διαδικτύου. Στο πλαίσιο διεθνούς επιχείρησης που έγινε σε 90 χώρες με τη συνεργασία και άλλων αστυνομικών αρχών, καταγράφηκαν πάνω από 2.000 ιστοσελίδες που προσφέρουν υποτιθέμενα χάπια, σπρέι ή κρέμες κατά του κορωνοϊού. Στο πλαίσιο της παγκόσμιας επιχείρησης κατά του λαθρεμπορίου φαρμάκων με την κωδική ονομασία «Πανγαία» κατασχέθηκαν συνολικά τέσσερα εκατομμύρια σκευάσματα, μεταξύ αυτών αντιιικά φάρμακα αλλά και απομιμήσεις φαρμάκων κατά της ελονοσίας, που δεν έχουν άδεια κυκλοφορίας. Επίσης βρέθηκαν πλαστές και υπερτιμημένες χειρουργικές μάσκες που δεν προσφέρουν καμία απολύτως προστασία. Στις αρχές Μαρτίου κατασχέθηκαν 34.000 ψεύτικες μάσκες.
Στην παγίδα των επιτήδειων δεν πέφτουν όμως μόνον ανήσυχοι καταναλωτές αλλά συχνά και δημόσιες υπηρεσίες. Στο Βέλγιο οι αρχές παρήγγειλαν πέντε εκατομμύρια μάσκες από εταιρία στην Τουρκία, οι οποίες δεν παραδόθηκαν ποτέ έγραψε η βελγική εφημερίδα Le Soir. Επικαλούμενη ανώνυμες πηγές η ισπανική El Pais ανέφερε ότι οι ισπανικές αρχές χρησιμοποίησαν στη Μαδρίτη 640.000 ψεύτικα τεστ που έδειξαν, ως επί το πλείστον, αρνητικά αποτελέσματα. Τα τεστ φέρεται να προήλθαν από κινεζική εταιρία.
Συστάσεις και από την Κομισιόν
Έκκληση της Κομισιόν προς τους πολίτες ώστε να εξετάζουν με προσοχή τα φάρμακα που χρησιμοποιούν
Η πρόεδρος της Κομισιόν είχε προειδοποιήσει ήδη την περασμένη εβδομάδα για τη δράση επιτήδειων, καλώντας τους ευρωπαίους πολίτες να εξετάζουν πάντοτε ενδελεχώς τη σοβαρότητα και εγκυρότητα των εταιριών από τις οποίες παραγγέλνουν ηλεκτρονικά. Δήθεν εμβόλια κατά του κορωνοϊού δεν υπάρχουν, επισήμανε η Ούρσουλα φον ντερ Λάιν, προσθέτοντας ότι όταν θα είναι διαθέσιμα, αυτό θα γίνει γνωστό από αξιόπιστες και επίσημες πηγές.
Την ίδια ώρα η Europol προειδοποιεί και για αυξημένο κίνδυνο κλοπών και διαρρήξεων. Εξαιτίας των περιοριστικών μέτρων πολλές επιχειρήσεις αλλά και ιατρικές εγκαταστάσεις είναι άδειες ή δεν προστατεύονται επαρκώς. Συχνά ληστές και κάθε λογής επιτήδειοι προσποιούνται στα θύματά τους εκπρόσωπους των υγειονομικών αρχών ή και γιατρούς που θέλουν δήθεν να τους εξετάσουν.
Παρόμοια και χειρότερα προβλήματα καταγράφονται και στην άλλη πλευρά του Ατλαντικού. Στις ΗΠΑ εταιρία που διαχειρίζεται ηλεκτρονικές διευθύνσεις ανακοίνωσε ότι δεν δέχεται πλέον νέες καταχωρήσεις ιστοσελίδων που περιέχουν τις λέξεις κλειδιά, corona ή covid.
Μπερντ Ρίγκερτ
Επιμέλεια: Κώστας Συμεωνίδης
</doc>
<doc docid='dw_52967060' lang='ell' type='mono' source='https://www.dw.com/el/el/το-ξεσκαρτάρισμα/a-52967060' term='Corona'>
«Η EE θα μπορούσε να είχε βοηθήσει πολύ περισσότερο την Ιταλία. Αν το είχε κάνει από την αρχή, τα πράγματα μπορεί και να μην είχαν φθάσει σε αυτό το σημείο. Πήγαν γιατροί από την Κούβα και την Κίνα και δεν πάνε από την EE» μου λέει στο τηλέφωνο  μια φίλη γιατρός που εργάζεται σε ένα μικρό περιφερειακό νοσοκομείο της Κολωνίας. Σκέφτομαι αυτά που μου είπε η φίλη στο τηλέφωνο. Να έδειχνε μεγαλύτερη αλληλεγγύη η EE στην Ιταλία. Σε αυτή την εποχή του κορωνοϊού όμως δεν κρίνονται μόνο θεσμοί, κυβερνήσεις και πολιτικοί, κρινόμαστε όλοι. Δεν έχουμε βέβαια όλοι τις ίδιες υποχρεώσεις και ευθύνες αλλά κρινόμαστε.
Τις λιγοστές πια φορές που βγαίνω από το σπίτι για τα αναγκαία, παρατηρώ με ενδιαφέρον τη συμπεριφορά των ανθρώπων. Μια κυρία που με πονηριά μου πήρε τη θέση στο ταμείο του σουπερμάρκετ. Έναν κύριο που βοήθησε στο δρόμο μια ηλικιωμένη να μεταφέρει μια σακούλα. Έναν τρίτο που προσπάθησε να αγοράσει τρία πακέτα χαρτί κουζίνας. Στην ευγενική παρατήρηση της υπαλλήλου ότι δικαιούται πλέον μόνον ένα πακέτο, τα πέταξε με οργή καταγής και έφυγε βρίζοντας την υπάλληλο.
Μαθαίνω από άλλους φίλους που κάνουν επίσης home office ότι κάποιες επιχειρήσεις παρακολουθούν μέσω web κάμερας και διαρκών τηλεφωνημάτων τους εργαζόμενους. Ακούω όμως και για άλλες που στέλνουν τους εργαζόμενους με το ζόρι σπίτι για να τους προστατεύσουν, αξιοποιώντας όσο καλύτερα γίνεται τις σύγχρονες τεχνολογίες. Διαβάζω με έκπληξη, πως ακόμα και σήμερα, γίνονται «corona parties» στη Γερμανία και θυμάμαι τα λόγια και πάλι ενός Έλληνα γιατρού στην Κολωνία πριν από τρεις εβδομάδες, που μου έλεγε να μείνω σπίτι για να βοηθήσω τον εαυτό μου και τους άλλους και πόσο πολύ και ο ίδιος φοβάται που πάει στη δουλειά.
Πιστεύω πως η κρίση του κορωνοϊού, όπως όλες οι κρίσεις, αναδεικνύει τις αξίες μας, τις προτεραιότητές μας. Κρίνονται οι ικανότητες και οι αντοχές μας. Η συμπεριφορά μας απέναντι στους άλλους αποτιμάται διαφορετικά κάτω από αυτές τις ιδιαίτερες συνθήκες. Όταν όμως με το καλό περάσουν όλα αυτά, θα έχουμε βγει και κερδισμένοι. Η κρίση θα μας έχει βοηθήσει να κάνουμε ασφαλείς και χρήσιμες επαναξιολογήσεις. Ένα  ξεσκαρτάρισμα σε πολλά επίπεδα.
Μαρία Ρηγούτσου
</doc>
<doc docid='dw_53379442' lang='ell' type='mono' source='https://www.dw.com/el/el/με-διάσπαση-απειλείται-το-κόμμα-του-μακρόν/a-53379442' term='κορωνοϊός'>
Το νέο εξαπλώθηκε με ταχύτητα στους δημοσιογραφικούς κύκλους, κατ’ αρχήν ως φήμη. Στη συνέχεια επιβεβαιώθηκε έμμεσα με το χθεσινό μήνυμα-προειδοποίηση του επικεφαλής της κοινοβουλευτικής ομάδας του κόμματος La République en Marche Ζιλ Λε Ζαντρ:
«Χωρίς τον πρόεδρο Μακρόν, τόνισε, ίσως κανείς μας δεν θα είχε εκλεγεί. Οι ψηφοφόροι μας έδωσαν την πλειοψηφία για να εφαρμόσουμε ένα πρόγραμμα. Καμία επίσημη ανακοίνωση δεν έχει γίνει για την ώρα για το σκοπό αυτό, έτσι καλώ όλους μας να είμαστε εξαιρετικά προσεκτικοί», διαμήνυσε ο αρχηγός της κοινοβουλευτικής ομάδας.
Οι περισσότεροι βουλευτές που σηκώνουν μπαϊράκι, προέρχονται από διάφορους πολιτικούς χώρους. Είναι είτε πρώην σοσιαλιστές, είτε οικολόγοι, είτε προέρχονται από ομάδες που διαφωνούν με τη δεξιόστροφη πολιτική Μακρόν, αλλά και τη διαχείριση της υγειονομικής κρίσης.
Όλο και λιγότεροι Γάλλοι εμπιστεύονται τον Μακρόν
Μικρή πλειοψηφία πλέον στη γαλλική Εθνοσυνέλευση
Η κρίση του κορωνοϊού έφθασε πλέον μέχρι τα έδρανα της βουλής, αφού πρώτα έπληξε την εμπιστοσύνη της γαλλικής κοινής γνώμης στην εκτελεστική εξουσία. Στο σύνολο των 577 βουλευτών του Κοινοβουλίου το κόμμα La République en Marche (LREM) του προέδρου Μακρόν διέθετε το 2017 μια πλατιά πλειοψηφία με 314 βουλευτές. Στην πορεία όμως μέχρι σήμερα έχασε 18 βουλευτές που αποχώρησαν σταδιακά διαχωρίζοντας τη θέση τους με αφορμή την έγκριση διάφορων νομοσχεδίων.
Σήμερα το κόμμα του Μακρόν διαθέτει 296 βουλευτές, έχει δηλαδή περιθώριο μόλις 7 βουλευτών για την εξασφάλιση της απαιτούμενης πλειοψηφίας των 289 βουλευτών. Εξ ου και ο πανικός, σε μια εποχή όπου ο Μακρόν αντιμετωπίζει δυσκολίες ως προς τη διαχείριση του καυτού θέματος της υγειονομικής κρίσης.
Σύμφωνα με τελευταία σφυγμομέτρηση του ινστιτούτου Ifop-Fiducial για λογαριασμό του περιοδικού Paris Match ο πρόεδρος Μακρόν έχει απολέσει ένα 6% της εμπιστοσύνης των γάλλων πολιτών μέσα σε ένα μόνο μήνα. Σε ότι αφορά στη διαχείριση της κρίσης, ο πρόεδρος συγκεντρώνει την εμπιστοσύνη του 40% των ερωτηθέντων, ενώ ο πρωθυπουργός Εντουάρ Φιλίπ προηγείται με 46%, στοιχείο που μπορεί να σημαίνει μελλοντικές εντάσεις μεταξύ τους, εκτιμούν πολιτικοί παρατηρητές.
Ολυμπία Τσίπηρα, Παρίσι
</doc>
<doc docid='dw_53375743' lang='ell' type='mono' source='https://www.dw.com/el/el/ημέρα-της-ευρώπης-σε-καιρό-πανδημίας/a-53375743' term='κορωνοϊός'>
Το Βερολίνο ήταν ακόμα μια πόλη γεμάτη ερείπια και η ευρωπαϊκή οικονομία αναζητούσε τρόπους για να ορθοποδήσει, όταν ο γάλλος υπουργός Εξωτερικών Ρομπέρ Σουμάν παρουσίαζε στο Παρίσι, πέντε χρόνια μετά το τέλος του Β΄ Παγκοσμίου Πολέμου, σε δύο μόνο σελίδες κειμένου, το όραμά του για μια ενωμένη Ευρώπη. Στο επίκεντρο η πρόταση για ένωση της γαλλικής και γερμανικής βιομηχανίας άνθρακα και χάλυβα με απώτερο στόχο την «ένωση των ευρωπαϊκών εθνών».
Η Διακήρυξη Σουμάν στις 9 Μαΐου 1950
Η Διακήρυξη Σουμάν στις 9 Μαΐου του 1950 θεωρείται ως «στιγμή γέννησης της Ευρώπης», όπως την χαρακτηρίζει ο ολλανδός ιστορικός Λουκ βαν Μίντελααρ. Την 70ή επέτειο από την ιστορική ομιλία του γάλλου υπουργού Εξωτερικών υποτίθεται ότι θα ξεκινούσε μια εκ βάθρων ανανέωση της Ενωμένης Ευρώπης, με μια «Διάσκεψη για το μέλλον της Ευρώπης». Μετά όμως ήρθε ο κορωνοϊός και η συζήτηση για το μέλλον της ΕΕ αναβλήθηκε επ’ αόριστον.
Οι εναπομείνασες 27 χώρες-μέλη της ΕΕ αναζήτησαν με το ξέσπασμα της πανδημίας λύσεις πρωτίστως σε εθνικό επίπεδο: σύνορα έκλεισαν, οι εξαγωγές σε ευρωπαίους εταίρους περιορίστηκαν. Στο μεταξύ όμως η κατάσταση βελτιώθηκε και η αλληλεγγύη επανήλθε, υποστηρίζει τουλάχιστον η πρόεδρος της Κομισιόν Ούρσουλα φον ντερ Λάιεν. Και εκείνη όμως διαπιστώνει ότι υπάρχουν ακόμα πολλά εμπόδια στην εσωτερική αγορά, ότι οι Ευρωπαίοι δεν μετακινούνται και δεν εγκαθίστανται τόσο εύκολα όσο θα επιθυμούσαν σε άλλα κράτη-μέλη και ότι η κρίση του κορωνοϊού έπληξε άλλες χώρες περισσότερο και άλλες λιγότερο θέτοντας σε κίνδυνο τη συνοχή της Ένωσης.
Γαλλία και Γερμανία έβαλαν τα θεμέλια για την ΕΕ
Στην ομιλία του πριν από 70 χρόνια ο Ρομπέρ Σουμάν μίλησε για τη διατήρηση της ειρήνης και την συμβολή της Ευρώπης στο παγκόσμιο πολιτισμό. Ο στόχος που περιέγραφε ωστόσο στη σύντομη ομιλία του δεν ήταν καθόλου θεωρητικός, αλλά αντιθέτως ρεαλιστικός: «Η Ευρώπη δεν θα δημιουργηθεί μεμιάς, με μια απλή ενοποίηση. Θα δημιουργηθεί με συγκεκριμένες αποφάσεις στη βάση της αλληλεγγύης».
Ημέρα της Ευρώπης στο Παρίσι
Η υπαγωγή της γερμανικής και γαλλικής παραγωγής άνθρακα και χάλυβα, οι οποίες ας σημειωθεί θεωρούνταν καθοριστικής σημασίας για τη δημιουργία πολεμικής μηχανής, σε μια «ανώτερη δημόσια υπηρεσία», σήμαινε για τη Γαλλία περισσότερη επιρροή και ευημερία και για τη Γερμανία την έξοδο από τη διεθνή απομόνωση. Μόλις ένα χρόνο αργότερα η δημιουργία της Ευρωπαϊκής Κοινότητας Άνθρακα και Χάλυβα με έξη χώρες-μέλη (Γαλλία, Γερμανία, Ιταλία, Βέλγιο, Ολλανδία και Λουξεμβούργο) ήταν γεγονός. Μοιάζει με ταχύτητα φωτός αν συγκρίνουμε με τις χρονοβόρες σημερινές συζητήσεις στους κόλπους της ΕΕ για την μεταρρύθμιση του ευρώ ή την κοινή προσφυγική πολιτική.
Εύλογα τίθεται το ερώτημα αν η κρίση του κορωνοϊού θα μπορούσε σήμερα να απελευθερώσει παρόμοιες δημιουργικές δυνάμεις για μια ριζική ανανέωση της ΕΕ. Ο ευρωβουλευτής των Πρασίνων Ντάνιελ Φρόιντ πιστεύει πως ναι και αναφέρει ως παράδειγμα την οικονομία. Κι ας γνωρίζουμε τη σκληρή αντιπαράθεση μεταξύ ευρωπαϊκού βορρά και νότου για τα αμφιλεγόμενα ευρωομολόγα. Μήπως όμως η πίεση της κρίσης οδηγήσει τελικά σε περισσότερη Ευρώπη; Ακριβώς αυτό υπονόησε πρόσφατα ο γερμανός υπ. Οικονομικών και αντικαγκελάριος Όλαφ Σολτς όταν έλεγε σε συνέντευξή του στον ραδιοσταθμό DLF ότι η ΕΕ δεν μπορεί να προχωρήσει χωρίς περαιτέρω ολοκλήρωση όταν ήδη σήμερα έχουμε πολλούς κοινούς στόχους, κοινά έσοδα και έναν κοινό αγώνα κατά του φορολογικού ντάμπινγκ. «Όποιος δεν καταλάβει ότι τώρα είναι η ιδανική στιγμή για να προχωρήσουμε την ευρωπαϊκή ολοκλήρωση δεν θα λύσει κανένα από τα σημερινά προβλήματα», δήλωσε ο γερμανός υπουργός.
Μεγάλες προσδοκίες από τη γερμανική προεδρία
Εν αναμονή της γερμανικής προεδρίας
Ο αντικαγκελάριος θα έχει την ευκαιρία να κάνει πράξη αυτά που οραματίζεται. Το δεύτερο εξάμηνο του 2020 η Γερμανία αναλαμβάνει την εκ περιτροπής προεδρία της ΕΕ, παίρνοντας τη σκυτάλη από την Κροατία. Ο γάλλος πρόεδρος Εμμανουέλ Μακρόν αναμένει με μεγάλο ενδιαφέρον την απάντηση της Γερμανίας στις προτάσεις του, από το 2017, για τη μεταρρύθμιση της Ευρώπης. Τώρα ο γάλλος προέδρος μιλά για τη «στιγμή της αλήθειας». Και άλλες χώρες, όπως η Αυστρία, η Ολλανδία, η Ιρλανδία, η Ελλάδα και η Ρουμανία άσκησαν τον περασμένο Απρίλιο πίεση στις υπόλοιπες χώρες-μέλη να εκμεταλλευθούν την ευκαιρία για περαιτέρω ενίσχυση της ΕΕ.
Ο πολιτικός των Πρασίνων Ντάνιελ Φρόιντ ελπίζει πάντως ότι η Διάσκεψη για το μέλλον της Ευρώπης θα ξεκινήσει σύντομα, μόλις ανοίξουν τα σύνορα μεταξύ των ευρωπαϊκών χωρών. Πιστεύει μάλιστα ότι έτσι δίνεται η ευκαιρία για την εκπόνηση ενός φιλόδοξου προγράμματος μεταρρυθμίσεων πριν από τις ευρωεκλογές του 2024. Θα ήταν άλλωστε στο πνεύμα του Σουμάν, τονίζει ο γερμανός ευρωβουλευτής: «Κάθε πέντε με δέκα χρόνια η ΕΕ κάνει ένα βήμα μπροστά. Ήρθε λοιπόν τώρα η ώρα να προχωρήσουμε».
Βερένα Σμιτ-Ρόσμαν, dpa
Επιμέλεια: Στέφανος Γεωργακόπουλος
</doc>
<doc docid='dw_53375709' lang='ell' type='mono' source='https://www.dw.com/el/el/στα-χνάρια-της-bundesliga-και-η-premier-league/a-53375709' term='κορωνοϊός'>
Αισθήματα ζήλιας προκαλεί αυτές τις μέρες στους Άγγλους η ματιά προς τη Γερμανία και την Bundesliga, με τα βρετανικά μέσα ενημέρωσης να επικροτούν την απόφαση επανέναρξης του γερμανικού πρωταθλήματος ποδοσφαίρου από τα μέσα Μαΐου. Όπως σχολίασε το BBC, κατά τη διάρκεια των χρόνων έχουμε συνηθίσει μεν την επιτυχία του γερμανικού ποδοσφαίρου εντός γηπέδων, ωστόσο η επανέναρξη της σεζόν δίνει την αίσθηση μιας «νίκης του εξειδικευμένου και κυρίως κοινού σχεδιασμού και εκτός γηπέδων».
Την ίδια ώρα όμως αναζωπυρώνονται οι ελπίδες για την επανέναρξη και του αγγλικού πρωταθλήματος. Οι προοπτικές είναι μάλλον θετικές. Βρετανικά μέσα ενημέρωσης θεωρούν εδώ και καιρό πιθανή την επανέναρξη από τα μέσα Ιουνίου, κεκλεισμένων των θυρών βέβαια. Οι Times του Λονδίνου έγραψαν ότι η κυβέρνηση στηρίζει σχέδια για τη συνέχιση της σεζόν από τις 12 Ιουνίου. Την Κυριακή ο πρωθυπουργός Τζόνσον αναμένεται να παρουσιάσει σχέδια σταδιακής χαλάρωσης των περιοριστικών μέτρων. Την Δευτέρα θα ακολουθήσει πιθανότατα σχετική απόφαση των παραγόντων της Premier League.
Live μετάδοση όλων των αγώνων
Φίλαθλος με μάσκα αλά "βρετανικό μπρέκφαστ"
Την ώρα που υπολείπονται ακόμη 92 ματς η Λίβερπουλ έχει ένα μεγάλο προβάδισμα έναντι των αντιπάλων της με 25 βαθμούς. Στη δεύτερη κατηγορία πρέπει να γίνουν άλλοι 108 αγώνες. Υπό την προϋπόθεση ότι η κυβέρνηση θα δώσει τη συγκατάθεσή της και εφόσον συμφωνήσουν, φυσικά, οι ομάδες, θα μπορούσαν να γίνονται καθημερινά και μέχρι τα τέλη Ιουλίου τρία έως τέσσερα ματς.
Σύμφωνα με τους Times οι σχετικές εισηγήσεις προβλέπουν την κατ' εξαίρεση μετάδοση όλων των αγώνων από την τηλεόραση και μάλιστα όχι από συνδρομητικά αλλά από κανάλια ελεύθερης πρόσβασης.
Εντούτοις η ιδέα επανέναρξης του πρωταθλήματος δεν προκαλεί σε όλους τον ίδιο ενθουσιασμό. Η Μεγάλη Βρετανία μετρά στην Ευρώπη τα περισσότερα θύματα της πανδημίας. Γι’ αυτό και πολλοί επικρίνουν τα εν λόγω σχέδια. Γιατροί των ομάδων εκφράζουν τις αμφιβολίες τους για τα προτεινόμενα μέτρα ασφαλείας.
Λήγουν συμβόλαια παικτών
Ο Σέρχιο Αγουέρο σε αγώνα με τη Σάλκε
Ενστάσεις και επιφυλάξεις εκφράζουν όμως και πολλοί παίκτες. Ο φορ της Μάντσεστερ Σίτι Αγουέρο είπε ότι αρκετοί παίκτες δεν θέλουν να αγωνιστούν, φοβούμενοι για την υγεία των ιδίων και των οικογενειών τους.
Πέραν αυτών θα πρέπει να απαντηθούν σε πολλές περιπτώσεις και προβλήματα που αφορούν στα συμβόλαια των παικτών. Σύμφωνα με συγκλίνουσες αναφορές βρετανικών μέσων, στις 30 Ιουνίου λήγουν τα συμβόλαια 80 περίπου παικτών. Διαμάχες, τέλος, προκαλεί και το θέμα της έδρας. Θεωρείται σχεδόν βέβαιο ότι τα εναπομείναντα ματς θα διεξαχθούν σε ουδέτερες έδρες. Πολλές ομάδες αντιδρούν και κάνουν ήδη λόγο για αθέμιτο ανταγωνισμό σε περίπτωση που δεν επιτραπεί να αγωνιστούν εντός.
Σε περίπτωση που δεν βρεθεί κοινός παρονομαστής σε αυτά και άλλα ζητήματα απομένει μόνον η λύση ακύρωσης του φετινού πρωταθλήματος όπως λένε παράγοντες της αγγλικής λίγκας.
Στη Γαλλία και την Ολλανδία μπήκε ήδη πρόωρο τέλος στη φετινή ποδοσφαιρική σεζόν. Στην Ισπανία, αντίθετα, προκρίνεται η λύση επανέναρξης του πρωταθλήματος στα μέσα Ιουνίου ενώ στην Ιταλία οι αποφάσεις για τη συνέχιση της Serie A αναμένονται εντός της επόμενης εβδομάδας.
Φίλιπ Ντέντλεφς (dpa)
Επιμέλεια: Κώστας Συμεωνίδης
</doc>
<doc docid='dw_53376415' lang='ell' type='mono' source='https://www.dw.com/el/el/αναμένονται-μαζικές-ροές-μεταναστών/a-53376415' term='κορωνοϊός'>
Δημοσίευμα της Welt αναφέρει ότι η Frontex αναμένει νέο κύμα μεταναστών στα σύνορα μεταξύ Τουρκίας και Ελλάδας επικαλούμενη «ένα εσωτερικό και εμπιστευτικό έγγραφο από το Frontex Situation Centre με ημερομηνία 5 Μαΐου,  το οποίο έχει στην κατοχή της η εφημερίδα. Στην έκθεση αναφέρεται ότι μετά την άρση των περιοριστικών μέτρων για την αντιμετώπιση της πανδημίας του κορωνοϊού στις περιοχές Τσανακαλέ, Κωνσταντινούπολη και Σμύρνη ‘αναμένονται μαζικές ροές μεταναστών στα ελληνοτουρκικά σύνορα’. Στο τέλος Φεβρουαρίου και στις αρχές Μαρτίου χιλιάδες μετανάστες, με την έγκριση της Άγκυρας, στάθμευσαν στα ελληνοτουρκικά σύνορα και προσπάθησαν να εισβάλουν στα ευρωπαϊκά σύνορα. Η τουρκική ηγεσία προσπάθησε ανάμεσα σε άλλα να αναγκάσει την ΕΕ σε ταχύτερη βοήθεια δισεκατομμυρίων για την περίθαλψη των μεταναστών στην Τουρκία».
Απαιτείται ευρωπαϊκή αλληλεγγύη
Ο Γιάννης Στουρνάρας στην FAZ
Συνέντευξη στην Frankfurter Allgemeine Zeitung παραχώρησε ο διοικητής της Τράπεζας της Ελλάδας Γιάννης Στουρνάρας. Ανάμεσα σε άλλα ρωτήθηκε για τους κινδύνους για την ελληνική οικονομία που οφείλονται σε εξωτερικούς παράγοντες αλλά και στην οικονομική πολιτική των ελληνικών κυβερνήσεων. Ο κ. Στουρνάρας απαντά: «Η Ελλάδα είναι μια μικρή ανοιχτή οικονομία. Για το λόγο αυτό οι κίνδυνοι που προέρχονται από το εξωτερικό και επηρεάζουν τη χώρα είναι μεγάλης σημασίας. Ένα δεύτερο κύμα της πανδημίας θα ήταν ένας ακόμα κίνδυνος. Για το λόγο αυτό ο συντονισμός, η σύμπραξη και η αλληλεγγύη θα έπρεπε να είναι ο μόνιμος τρόπος δράσης στην Ευρωζώνη. Κοιτώντας την προηγούμενη κρίση του 2010 δεν υπάρχει αμφιβολία ότι πολιτικά λάθη της εσωτερικής πολιτικής μαζί με λάθη των δανειστών έπαιξαν σημαντικό ρόλο».
Ο κ. Στουρνάρας υπογραμμίζει ότι «χρειαζόμαστε έναν κοινό τρόπο δράσης και αλληλεγγύη. … Στην πανδημία τίθενται ζητήματα ηθικής αλλά και θέματα που αφορούν το δημόσιο χρέος. Κράτη-μέλη με υψηλό δημόσιο χρέος και περιορισμένες οικονομικές δυνατότητες δεν θα πρέπει να τα αφήσουμε μόνα τους». Ο κ. Στουρνάρας επισημαίνει πως θα μπορούσε να προκύψει «μια νέα κρίση χρέους με απρόβλεπτες συνέπειες εάν δεν υπάρξουν κοινές δράσεις και μια ορισμένη αμοιβαιοποίηση των οικονομικών βαρών. Η έκδοση κοινών ομολόγων είναι μια κοινή πράξη για την αντιμετώπιση του κοινού εχθρού που είναι ο κορωνοϊός. Και για το λόγο αυτό θα έπρεπε να χρησιμοποιηθεί όλη η ενέργεια των ευρωπαϊκών θεσμών – της Κομισιόν, της Ευρωπαϊκής Τράπεζας Επενδύσεων, του Ευρωπαϊκού Μηχανισμού Σταθερότητας».
Μαρία Ρηγούτσου
</doc>
<doc docid='dw_53370438' lang='ell' type='mono' source='https://www.dw.com/el/el/8η-μαΐου-ημέρα-απελευθέρωσης-της-γερμανίας/a-53370438' term='κορωνοϊός'>
Σύμφωνα με νεότερη δημοσκόπηση, το 87% των Γερμανών θεωρούν ότι η 8η Μαΐου 1945, ημέρα συνθηκολόγησης του γερμανικού στρατού πριν 75 χρόνια, είναι ημέρα απελευθέρωσης. Πολλές δεκαετίες αυτή η ημέρα θεωρούνταν, προπαντός στη δυτική Γερμανία, ημέρα ήττας. Το 1985 σε ομιλία-τομή ο τότε Πρόεδρος της Δημοκρατίας Ρίχαρντ φον Βάιτσεκερ τη χαρακτήρισε ως «ημέρα απελευθέρωσης».
Τον χαρακτηρισμό αυτό υιοθέτησε σήμερα το μεσημέρι στην ομιλία του ο νυν γερμανός πρόεδρος Φρανκ-Βάλτερ Σταϊνμάιερ. Τότε η Γερμανία απελευθερώθηκε από τους Συμμάχους «σήμερα», τόνισε, «θα πρέπει εμείς να απελευθερωθούμε από τον πειρασμό ενός νέου εθνικισμού», από μίσος, ξενοφοβία και περιφρόνηση της δημοκρατίας, «που δεν είναι τίποτα άλλο από τα παλιά κακά πνεύματα με νέο ένδυμα.»
Ευρωπαϊκή διάσταση της 8ης Μαΐου
Bερολίνο 1945 - Ο κόκκινος στρατός στη Ράιχσταγκ
Ο κ. Σταϊνμάιερ κάλεσε τους γερμανούς πολίτες να υποστηρίξουν την ενοποίηση της ΕΕ. Όπως επεσήμανε, «αν δεν διατηρήσουμε τη συνοχή της Ευρώπης μέσα σε αυτή την πανδημία αλλά και μετά από αυτή, τότε δεν θα είμασταν άξιοι της 8ης Μαΐου.» Η μνήμη αυτής της ημέρας συνιστά για τους Γερμανούς δέσμευση για μια ισχυρότερη Ευρώπη τόνισε και ο πρόεδρος της γερμανικής βουλής Βόλφγκανγκ Σόιμπλε.
Σύμφωνα πάλι με τον υπουργό Εξωτερικών Χάικο Μάας η Γερμανία που προκάλεσε το ξέσπασμα του Δευτέρου Παγκοσμίου Πολέμου φέρει «ιδιαίτερη ευθύνη» για την καταπολέμηση του  ακροδεξιού φαινόμενου και του αντισημιτισμού. Ο Χ. Μάας ανακοίνωσε ότι τα θέματα αυτά θα βρεθούν στο επίκεντρο της γερμανικής προεδρίας της ΕΕ που ξεκινά τον Ιούλιο.
Πριν από τη ομιλία του ο Φρανκ-Βάλτερ Σταινμάιερ, ο Βόλφγκανγκ Σόιμπλε, η καγκελάριος Άγκελα Μέρκελ, ο πρόεδρος του Ομόσπονδιακού Συνταγματικού Δικαστηρίου Aντρέας Φοσκούλε και ο πρόεδρος της βουλής των κρατιδίων (Ομοσπονδιακό Συμβούλιο) Ντίντμαρ Βόιτκε κατέθεσαν στεφάνια στο κεντρικό μνημείο της Γερμανίας, τη Νέα Φρουρά στη Λεωφόρο Υπό τας Φιλύρας (Unter den Linden). Η προγραμματισμένη εκδήλωση 1600 ατόμων με καλεσμένους από όλο τον κόσμο μπροστά από το κτήριο του Ράιχσταγκ ακυρώθηκε λόγω του κορωνοϊού.
Ημέρα αργίας;
Χ. Μάας: Την 8η Μαίου οι Γερμανοί θα πρέπει να αναλογίζονται την ευθύνη που έχουν
Στο Βερολίνο η 8 Μαΐου είναι σήμερα ημέρα αργίας. Αλλά αυτό ισχύει μόνο για φέτος και μόνο για το κρατίδιο του Βερολίνου. Στα υπόλοιπα 15 γερμανικά κρατίδια είναι εργάσιμη ημέρα. Δύο πρωτοβουλίες παρέδωσαν εχθές στο προεδρείο της βουλής υπομνήματα που υπέγραψαν 110.000 άτομα και είχαν το αίτημα να καθιερωθεί η 8η Μαΐου ημέρα αργίας. Σχετική πρόταση της Κ.Ο. του κομματος «Η Αριστερά» την Πέμπτη στη βουλή υποστηρίχθηκε μόνο από τους Πράσινους.
Ενδεικτική για την στάση των άλλων κομμάτων είναι δηλώσεις του υπουργού Εξωτερικών Χάικο Μάας. Μιλώντας στη γερμανική τηλεόραση (ZDF) ο σοσιαλδημοκράτης πολιτικός επεσήμανε ότι το ζητούμενο δεν είναι να καθιερωθεί ημέρα αργίας. Πολύ πιο σημαντικό είναι η 8η Μαΐου «να τοποθετείται στη Γερμανία στο σωστό πλαίσιο», δηλαδή ως ημέρα απελευθέρωσης μεν, αλλά να αναλογίζονται ταυτόχρονα οι Γερμανοί, τόνισε ο κ. Μάας, «πόση δυστυχία φέραμε στον κόσμο όσο και την ευθύνη που προκύπτει για εμάς.»
Παναγιώτης Κουπαράνης, Βερολίνο
</doc>
<doc docid='dw_53374151' lang='ell' type='mono' source='https://www.dw.com/el/el/καμπανάκι-για-τη-γερμανική-οικονομία-παρέμβαση-σόιμπλε/a-53374151' term='κορωνοϊός'>
Σύμφωνα με δημοσίευμα της οικονομικής επιθεώρησης Handelsblatt, που επικαλείται εμπειρογνώμονες του γερμανικού υπουργείου Οικονομικών, η «τρύπα» στα δημόσια έσοδα λόγω κορωνοϊού φτάνει πλέον στα 100 δισεκατομμυρίων ευρώ. Αυτή η εκτίμηση ξεπερνά κατά πολύ την τελευταία επίσημη προβλέψη του υπουργείου, που έκανε λόγο για 82 δις.
Σύμφωνα με τον Γιενς Μπόισεν Χόφγκρεφε από το Ινστιτούτο Διεθνούς Οικονομίας του Κιέλου, «με βάση τις νέες εκτιμήσεις το 2021 η ομοσπονδιακή κυβέρνηση θα πρέπει να προχωρήσει σε περικοπές 20 δις ευρώ, εφόσον τεθεί πάλι σε ισχύ το ‘φρένο χρέους’ που προβλέπει το γερμανικό Σύνταγμα», αλλά έχει ανασταλεί προσωρινά για το 2020. Για βραχυπρόθεσμα μέτρα πάντως, ο υπουργός Οικονομικών Όλαφ Σολτς διαθέτει ακόμη περιθώρια ελιγμών. Για παράδειγμα η έκτακτη οικονομική βοήθεια προς τις μικρές επιχειρήσεις και τους αυτοαπασχολούμενους φτάνει τα 50 δις ευρώ, εκ των οποίων έχουν εκταμιευθεί μόλις 12 δις. Σε κάθε περίπτωση, σύμφωνα με εκτιμήσεις της Κομισιόν, το γερμανικό δημόσιο χρέος αναμένεται να αυξηθεί φέτος στο 76% του ΑΕΠ. Το 2019 η Γερμανία είχε καταφέρει να εκπληρώσει τα προβλεπόμενα από το Σύμφωνο Σταθερότητας, για πρώτη φορά από το 2002, περιορίζοντας το δημόσιο χρέος στο 60% του ΑΕΠ.
Μεγάλη οικονομική επιβάρυνση αντιμετωπίζουν τα ασφαλιστικά ταμεία, καθώς έχουν συρρικνωθεί τα έσοδά τους λόγω μείωσης της απασχόλησης, ενώ την ίδια στιγμή αυξάνονται τα έξοδα για νοσηλεία και ιατρική περίθαλψη, αλλά και για έκτακτα μέτρα με στόχο τη στήριξη της απασχόλησης, επισημαίνει η Handelsblatt. Εκτιμάται ότι αν αυτή η τάση συνεχιστεί, μέχρι το τέλος του χρόνου θα εξατμιστούν τα αποθεματικά των ταμείων, τα οποία ξεπερνούσαν τα 20 δις ευρώ. Σε αυτή την περίπτωση θεωρείται αναπόφευκτη η αύξηση των ασφαλιστικών εισφορών, ενώ δεν λείπουν και αιτήματα για έκτακτη στήριξη από τον κρατικό προϋπολογισμό. «Πρέπει να διατεθούν πρόσθετοι πόροι το συντομότερο δυνατόν», προειδοποιεί ο Μάρτιν Λιτς, επικεφαλής του μεγαλύτερου γερμανικού ασφαλιστικού ταμείου ΑΟΚ.
Μείωση-ρεκόρ για τις εξαγωγές
Διπλό πλήγμα για τις εξαγωγές: από την αδυναμία της κινεζικής αγοράς και από την εντεινόμενη ύφεση στην ευρωπαϊκή αγορά
Ανησυχία προκαλούν και τα νέα στοιχεία για τις εξαγωγές που ανακοίνωσε την Παρασκευή η Γερμανική Στατιστική Υπηρεσία και αφορούν τον Μάρτιο, δηλαδή την περίοδο που άρχισαν να επεκτείνονται τα περιοριστικά μέτρα λόγω πανδημίας. Οι εξαγωγές- κινητήριος δύναμη της γερμανικής οικονομίας- υποχώρησαν κατά 7,9% σε ετήσια βάση, ενώ σε σχέση με τον Φεβρουάριο του 2020 η συρρίκνωση φτάνει το 11,8%. Πρόκειται για το μεγαλύτερο ποσοστό μείωσης που έχει καταγραφεί από το 1990. Σημαντική μείωση κατά 5,1% (τη μεγαλύτερη από το 2009) εμφανίζουν και οι εισαγωγές προϊόντων προς τη Γερμανία. Αναλυτής της DekaBank δηλώνει στη γερμανική τηλεόραση (ARD) ότι οι εξαγωγείς υφίστανται διπλό πλήγμα, «τόσο από την αδυναμία της κινεζικής αγοράς, όσο και από την εντεινόμενη ύφεση στην ευρωπαϊκή αγορά». Στους επόμενους μήνες η Κίνα αναμένεται να ανακάμψει, αλλά η κατάσταση στην Ευρώπη θα επιδεινωθει, εκτιμά ο αναλυτής.
Όπως προκύπτει από έρευνα του Γερμανικού Εμπορικού και Βιομηχανικού Επιμελητηρίου (DIHK) μία στις τέσσερις γερμανικές επιχειρήσεις αναμένει για το 2020 σημαντική μείωση τζίρου, που μπορεί να φτάσει και το 50%. Συναγερμός και για τον κλάδο του τουρισμού, καθώς τα στοιχεία της Γερμανικής Στατιστικής Υπηρεσίας για τον Μάρτιο καταγράφουν μείωση διανυκτερεύσεων κατά 53%. Πρόκειται για τη μεγαλύτερη μείωση που έχει σημειωθεί από το 1992. Όπως αναμενόταν λόγω περιοριστικών μέτρων, ακόμη μεγαλύτερη μείωση καταγράφουν οι αφίξεις από το εξωτερικό (-67%). Σύμφωνα με την ιδιωτική εταιρία έρευνας της αγοράς GfK «ο ένας στους τρεις Γερμανούς θεωρεί ότι η οικονομική του κατάσταση θα επιδεινωθεί στους επόμενους 12 μήνες λόγω κορωνοϊού».
Διακριτικές αιχμές Σόιμπλε για το Συνταγματικό Δικαστήριο
«Το ευρώ μπορεί να τεθεί υπό αμφισβήτηση και σε άλλες χώρες αν κάθε συνταγματικό δικαστήριο εκδώσει αποφάσεις με τα δικά του κριτήρια»
Με σημερινή συνέντευξη στις εφημερίδες του δικτύου RND ο πρόεδρος της Βουλής και πρώην υπουργός Οικονομικών Βόλφγκανγκ Σόιμπλε εκφράζει την ανησυχία του για το μέλλον του ευρώ με αφορμή την απόφαση του Ανωτάτου Γερμανικού Ομοσπονδιακού Δικαστηρίου, η οποία αμφισβητεί τη συμμετοχή της Μπούντεσμπανκ στο πρόγραμμα ποσοτικής χαλάρωσης της Ευρωπαϊκής Κεντρικής Τράπεζας (EKT), αμφισβητώντας μάλιστα ανοιχτά, για πρώτη φορά, παλαιότερη απόφαση του Ευρωπαϊκού Δικαστηρίου για το ίδιο ζήτημα.
Ο Βόλφγκανγκ Σόιμπλε δηλώνει ότι «κανείς δεν μπορεί να χαίρεται με αυτήν την κατάσταση» γιατί, όπως επισημαίνει, «η διατήρηση του ευρώ μπορεί να τεθεί υπό αμφισβήτηση και σε άλλες χώρες αν κάθε συνταγματικό δικαστήριο εκδώσει αποφάσεις με τα δικά του κριτήρια».
Πάντως ο Βόλφγκανγκ Σόιμπλε αφήνει να εννοηθεί ότι σέβεται την απόφαση του γερμανικού δικαστηρίου, ενώ υπενθυμίζει ότι και ο ίδιος παλαιότερα, ως υπουργός Οικονομικών, δεν συμφωνούσε πάντα με τις αποφάσεις της ΕΚΤ, «με όλον τον σεβασμό για την ανεξαρτησία της». Από εδώ και πέρα, επισημαίνει ο πρόεδρος της Ομοσπονδιακής Βουλής, «πρέπει να κάνουμε το παν, σε πολιτικό επίπεδο, για να ενδυναμώσουμε την Ευρώπη».
Γιάννης Παπαδημητρίου
</doc>
<doc docid='dw_53374131' lang='ell' type='mono' source='https://www.dw.com/el/el/8η-μαΐου-ημέρα-απελευθέρωσης-της-γερμανίας-08052020/a-53374131' term='κορωνοϊός'>
Ο πρόεδρος Σταϊνμάιερ χαρακτηρίζει την ξενοφοβία και τους νέους εθνικισμούς ως «παλιά κακά πνεύματα με νέο ένδυμα». Ακύρωση της κεντρικής εκδήλωσης λόγω κορωνοϊού. Συζήτηση αν θα πρέπει να καθιερωθεί ημέρα αργίας.
Παναγιώτης Κουπαράνης, Βερολίνο
</doc>
<doc docid='dw_53371290' lang='ell' type='mono' source='https://www.dw.com/el/el/κύπρος-πακέτο-στήριξης-για-τις-μικρές-επιχειρήσεις/a-53371290' term='κορωνοϊός'>
Τα νέα μέτρα, τα οποία ανακοίνωσε ο υπουργός Οικονομικών της Κύπρου, Κωνσταντίνος Πετρίδης περιλαμβάνουν σχέδιο για απευθείας στήριξη από το κράτος των πολύ μικρών επιχειρήσεων και των αυτοτελώς εργαζομένων, σχέδιο φορολογικών κινήτρων σε ιδιοκτήτες που θα προχωρήσουν σε μείωση ενοικίων και νέο σχέδιο παροχής κρατικών εγγυήσεων ύψους 1,5 δισεκατομμυρίου ευρώ για τη χορήγηση δανείων σε επιχειρήσεις.
Πλέον τα κυβερνητικά σχέδια αναμένεται να οδηγηθούν στην Ευρωπαϊκή Επιτροπή και την Κυπριακή Βουλή προς έγκριση, με τον Υπουργό Οικονομικών να διαμηνύει πως η έγκριση των σχεδίων στην ολότητα τους είναι καθοριστικής σημασίας για ανακούφιση της Κυπριακής οικονομίας.
Σχέδια σε φάσεις
Σχέδιο ύψους 462 εκατομ. ευρώ σχεδιάζει η κυπριακή κυβέρνηση
Τα εξαγγελθέντα σχέδια αποτελούν τη δεύτερη φάση των προσπαθειών για οικονομική διαχείρισης της πανδημίας αφού ήδη, από τα μέσα Μαρτίου, βρίσκονται σε ισχύ κυβερνητικά σχέδια για στήριξη της οικονομίας. Κορωνίδα των μέτρων που βρίσκονται σε ισχύ, αποτελεί αδιαμφισβήτητα η επιδότηση του κόστους εργασίας.
Πρόκειται για σχέδιο ύψους 462 εκατομμυρίων ευρώ το οποίο αφορά στην επιδότηση του 60% του μισθού εργαζομένων του ιδιωτικού τομέα, με στόχο την επιβίωση επιχειρήσεων που επλήγησαν από την πανδημία και την διάσωση των θέσεων εργασίας.
Σε ισχύ βρίσκεται και σχέδιο ειδικής επ’ αμοιβής άδειας γονέων που αναστέλλουν την εργασία τους για φροντίδα παιδιών, αλλά και σχέδιο για παροχή ειδικού επιδόματος σε ευάλωτες ομάδες που αναστέλλουν την εργασία τους λόγω κορωνοϊού. Πρέπει να σημειωθεί ότι η δαπάνη του κυπριακού κράτους για να αναχαίτηση των οικονομικών συνεπειών του κορωνοϊού αποτιμάται ως εκ των μεγαλύτερων κρατικών δαπανών σε ευρωπαϊκό επίπεδο.
Λουκιανός Λυρίτσας, Λευκωσία
</doc>
<doc docid='dw_53368975' lang='ell' type='mono' source='https://www.dw.com/el/el/αυξημένη-ζήτηση-κάνναβης-στην-εποχή-του-κορωνοϊού/a-53368975' term='κορωνοϊός'>
Η κάνναβη φαίνεται να έχει την ίδια σημασία, όπως το γάλα και το ψωμί; Ακούγεται σαν κακόγουστο αστείο. Κι όμως στην εποχή του κορωνοϊού επιβεβαιώνεται η σημασία της και από επίσημες υπηρεσίες, τουλάχιστον σε ορισμένες πολιτείες των ΗΠΑ, όπου, παρά το Lockdown, τα καταστήματα πώλησης ειδών κάνναβης μένουν ανοιχτά, όπως τα σούπερ μάρκετ και οι φούρνοι. “Αυτό δείχνει το μεγάλο βαθμό που η κάνναβη βρίσκεται στο κέντρο της κοινωνίας” ερμηνεύει ο Στέφεν Μέρφυ, αναλυτής του κλάδου, την απόφαση ορισμένων αμερικανικών πολιτειών να κατατάξουν την κάνναβη ανάμεσα στα απαραίτητα αγαθά (essential good).
Η εταιρεία του Prohibition Partners αποτελεί πρότυπο προώθησης αυτού του πράσινου φυτού. Περίπου 40 εργαζόμενοι δουλεύουν στο Λονδίνο, την Βαρκελώνη και το Δουβλίνο μαζί με τον Μέρφυ. Αναλύουν την παγκόσμια αγορά κάνναβης, κάνουν μελέτες για την οικονομία, την επιστήμη και την πολιτική και όλα αυτά χωρίς καμιά εξάρτηση, όπως τουλάχιστον υποστηρίζουν. “Η κρίση του κορωνοϊού έκανε τους επενδυτές εμφανώς προσεκτικότερους, κι αυτό το παρατηρεί κανείς ιδιαίτερο στον συγκεκριμένο κλάδο” υποστηρίζει ο ειδικός. “Η βιομηχανία είναι σχετικά νέα, χρειάζεται χρήματα για λόμπι, τεχνολογία, μηχανές και προσωπικό. Παρατηρούμε ότι ορισμένες εταιρείες με μεγάλη δυσκολία χρηματοδοτούνται”.
Ρεκόρ πωλήσεων λόγω Lockdown
Ουρές έξω από καταστήματα πώλησης κάνναβης στις ΗΠΑ
Ίσως να οφείλεται στο ότι η καλλιέργεια κάνναβης δεν έχει και την καλύτερη φήμη. Εκτός από την αρνητική εικόνα ενός περιθωριακού να καπνίζει χασίς υπάρχουν εταιρείες που “καταποντίστηκαν” και μαζί τους τα χρήματα πολλών επενδυτών. Κυρίως στον Καναδά, την κατεξοχήν χώρα του χόρτου, όπως λέγεται, η νομιμοποίηση της κάνναβης είχε απογοητευτικά αποτελέσματα για τη βιομηχανία. Η αναμενόμενη έκρηξη κερδών έμεινε μόνο ως προσδοκία.
Γι αυτό και οι τιμές μετοχών όλων των επιχειρήσεων κάνναβης υπέστησαν κατακόρυφη πτώση. “Οι επενδυτές είδαν τα πράγματα πιο ρεαλιστικά σε ότι αφορά τη δυναμική της κάνναβης” υπογραμμίζει ο Στέφεν Μέρφυ. Πολλοί επιχειρηματίες πάγωσαν σχέδια επέκτασης των δραστηριοτήτων τους και περιέκοψαν θέσεις εργασίας. Η Canopy Growth, που θεωρούνταν η μεγαλύτερη εταιρία κάνναβης, με έδρα το Οντάριο, μείωσε κάπως τον κύκλο εργασιών στη Λατινική Αμερική και την Αφρική. Αλλά από τότε που ξεκίνησε η περιπέτεια με τον κορωνοϊό οι ειδήσεις από τις εταιρείες του κλάδου είναι θετικές.
Όταν εξαγγέλθηκε το Lockdown στις ΗΠΑ, σε μερικές ημέρες του Μαρτίου οι πωλήσεις διπλασιάστηκαν σε σχέση με τους προηγούμενους μήνες. Ακόμη και στον Καναδά πωλείται περισσότερο χόρτο, την ώρα που τα μπαρ και τα εστιατόρια έχουν κλείσει. Ο Καναδάς είναι η μόνη από τις βιομηχανικές χώρες,. όπου η νομιμοποίηση της χρήσης κάνναβης ισχύει σε όλη την επικράτειά της. Στις 19 Σεπτεμβρίου η κυβέρνηση της Νέας Ζηλανδίας σχεδιάζει δημοσκόπηση ανάμεσα στους πολίτες της και οι ΗΠΑ ίσως ακολουθήσουν στις προεδρικές εκλογές του Νοεμβρίου, όπως τουλάχιστον πιστεύει ο Μέρφυ. Σε 33 πολιτείες επιτρέπεται για ιατρικούς λόγους ή γενικώς, αλλά οι ομοσπονδιακοί νόμοι απαγορεύουν τη χρήση της. “Κανείς δεν θέλει να αφήσει αυτούς τους ψηφοφόρους στους εκλογικούς αντίπαλους, ούτε και ο Τραμπ”.
Καλές επιδόσεις και στη γερμανική αγορά
Για θεραπευτικούς λόγους και κατόπιν ιατρικής συνταγής χορηγείται η κάνναβη στη Γερμανία
Απαγόρευση της χρήσης κάνναβης ισχύει και στη Γερμανία. Εδώ και πάνω από τρία χρόνια όμως όσοι πάσχουν από συγκεκριμένες ασθένειες, μπορούν να προμηθευτούν παρασκευάσματα με βάση την κάνναβη για θεραπευτικούς λόγους μετά από ιατρική συνταγή. Σε ορισμένες περιπτώσεις πληρώνονται από την ασφάλεια υγείας. Σύμφωνα με στοιχεία του Ομοσπονδιακού Ινστιτούτου Φαρμακευτικών Ειδών και Ιατρικών Παρασκευασμάτων μέχρι τέλος του 2019 η καμπύλη κατανάλωσης συνεχώς ανεβαίνει. Ο τζίρος από την πώληση προϊόντων κάνναβης για ιατρικούς λόγους ανήλθε πέρυσι στα 120 εκατομ. ευρώ.
Ο ανταγωνισμός σε αυτόν τον κλάδο οικονομίας είναι πολύ σκληρός. Στο μεταξύ πάνω από 50 επιχειρήσεις έχουν λάβει άδεια εισαγωγής τέτοιων παρασκευασμάτων, αναφέρεται στο περιοδικό του κλάδου Marijuana Business Daily. Ακόμη δεν μπορεί να αξιολογηθεί, εάν η κορωνοκρίση επηρέασε το τζίρο στη Γερμανία, Ο Γίργκεν Νοϊμάιερ, διευθυντής του συνδέσμου οικονομίας κάνναβης, υποθέτει ότι από καιρό δεν καταγράφεται αύξηση του αριθμού των ασθενών. ΄Ίσως λόγω έλλειψης προστατευτικού ρουχισμού λόγω του νέου ιού”, όπως πιστεύει.
Συγκεκριμένα, στη Γερμανία ο έλεγχος των φύλλων του φυτού γίνεται στα φαρμακεία. Εκεί γίνεται η εκτέλεση και διάθεση της συνταγής. Επειδή πολλοί ασθενείς που κάνουν χρήση φαρμακευτικής κάνναβης ανήκουν στις ευπαθείς ομάδες, όλη αυτή η διαδικασία πρέπει να γίνει υπό καθεστώς απόλυτης προστασίας με μάσκες και ειδικό ρουχισμό. Επιπλέον πολλοί από αυτούς δεν πηγαίνουν στο γιατρό κι αυτό ενδεχομένως να μείωσε τον αριθμό της συνταγογράφησης. Μέχρι τώρα μεγάλη ποσότητα κάνναβης προέρχεται από την Ολλανδία και τον Καναδά. Αλλά ο κορωνοιός επιδρά αρνητικά και στον τομέα των logistics, υποστηρίζει ο Στέφεν Μέρφυ από την Prohibition Partners. Ήδη πριν το ξέσπασμα της επιδημίας φαρμακοποιοί και ασθενείς διαπίστωναν ελλείψεις, αυτό κενό θα μπορούσε να καλύψει τώρα ελεγχόμενη καλλιέργεια κάνναβης μέσα στη Γερμανία.  Νίκολας Μάρτιν
Επιμέλεια: Ειρήνη Αναστασοπούλου
</doc>
<doc docid='dw_53368239' lang='ell' type='mono' source='https://www.dw.com/el/el/αναβολή-για-τις-πολωνικές-προεδρικές-εκλογές/a-53368239' term='κορωνοϊός'>
Οι επικείμενες προεδρικές εκλογές στη Πολωνία θα γίνουν αποκλειστικά με επιστολική ψήφο αποφάσισε τη Πέμπτη το πολωνικό κοινοβούλιο αλλάζοντας με ψηφοφορία τον εκλογικό νόμο. Σύμφωνα με τον πρόεδρο του κυβερνώντος κόμματος «Δίκαιο και Δικαιοσύνη» PiS Γιάροσλαβ Κατσίνσκι η επιστολική ψήφος διασφαλίζει τους Πολωνούς από το κίνδυνο προσβολής με κορωνοϊό. Ας σημειωθεί ότι η ψηφοφορία μέσω επιστολικής ψήφου εγκρίθηκε από τη βουλή ήδη αρχές Απριλίου. Τότε όμως η Γερουσία έκανε χρήση βέτο, το οποίο τώρα απορρίφθηκε και έτσι επικυρώθηκε το σχετικό κυβερνητικό νομοσχέδιο.
Οι προεδρικές της επόμενες Κυριακής δεν ακυρώθηκαν διότι μια τέτοια απόφαση αντίκειται στο πολωνικό Σύνταγμα. Η κυβέρνηση ωστόσο έκανε χρήση ενός νομικού τεχνάσματος. Απλά δεν θα διεξαχθούν εκλογές. Έτσι αναγκαστικά το Ανώτατο Δικαστήριο της χώρας θα προχωρήσει στην ακύρωσή τους και η κυβέρνηση θα ορίσει μια νέα ημερομηνία διεξαγωγής.
Το «παραθυράκι» αυτό είναι αποτέλεσμα ενός συμβιβασμού μεταξύ των κομμάτων του κυβερνητικού συνασπισμού «Δίκαιο και Δικαιοσύνη» και «Συνεννόηση» την παραμονή της ψηφοφορίας της Πέμπτης. Τις μέρες που προηγήθηκαν ο πρόεδρος του συγκυβερνώντος «Συνεννόηση» και πρώην αντιπρόεδρος της κυβέρνησης Γιάροσλαβ Γκοβίν απέρριπτε την διεξαγωγή εκλογών σε καιρό πανδημίας. Ως ένδειξη διαμαρτυρίας το κόμμα του αποχώρησε μάλιστα από τη συγκυβέρνηση προκαλώντας ρήγμα στην υπερσυντηρητικό κυβερνητικό συνασπισμό που κυβερνά από το 2015.
Ο Κατσίνσκι θέλει να γίνουν το συντομότερο οι προεδρικές
Υπέρ της επιστολικής ψήφου σε περίοδο κορωνοϊού ήταν εξαρχής ο πρόεδρος του κυβερνώντος PiS Γιάροσλαβ Κατσίνσκι - για τους δικούς του λόγους
Από τα μέσα Μαρτίου τόσο πολιτικοί της αντιπολίτευσης όσο και ειδικοί του ΟΑΣΕ εξέφρασαν την αντίθεση τους στη διεξαγωγή εκλογών εν μέσω της κρίσης του κορωνοϊού. Η απόφαση της βουλής, με τη διαδικασία του κατεπείγοντος, υπέρ της διεξαγωγής εκλογών μόνο μέσω επιστολικής ψήφου προκαλεί αντιδράσεις και μεταξύ των συνταγματολόγων στη Πολωνία, διότι σύμφωνα με το Σύνταγμα θα πρέπει να μεσολαβούν τουλάχιστον 6 μήνες από την αλλαγή του εκλογικού νόμου μέχρι τις επόμενες εκλογές. Όμως ο Γιάροσλαβ Κατσίνσκι άσκησε πιέσεις για τη διεξαγωγή των προεδρικών εκλογών στις 10 Μαΐου διότι ο ο νυν πρόεδρος Αντρέι Ντούντα θεωρούνταν ξεκάθαρο φαβορί, με πολλές πιθανότητες εκλογής ήδη από τον πρώτο γύρο.
Τα πράγματα για τη συγκυβέρνηση στη Βαρσοβία σοβάρεψαν όμως όταν στις αρχές Απριλίου ο αντιπρόεδρος Γιάροσλαβ Γκοβίν άλλαξε στάση και ασπάστηκε τις θέσεις της αντιπολίτευσης κατά της επιστολικής ψήφου εγκαταλείποντας μάλιστα το κυβερνητικό συνασπισμό. Χωρίς τους 18 βουλευτές του κόμματός του ο συνασπισμός «Δικαίου και Δικαιοσύνης» και «Αλληλέγγυα Πολωνία» ενδέχεται να ηττηθεί στις επόμενες βουλευτικές εκλογές. Σήμερα η συγκυβέρνηση διαθέτει στη βουλή 235 από τις συνολικά 460 έδρες. Χωρίς την στήριξη των βουλευτών του κόμματος «Συνεννόηση» δεν θα είχε εγκριθεί από τη Βουλή η διεξαγωγή εκλογών στις 10 Μαΐου αποκλειστικά με επιστολική ψήφο.
Επιστολική ψήφος χωρίς να γίνεται σεβαστή η αρχή της μυστικότητας;
O vυν πρόεδρος της Πολωνίας Αντρέι Ντούντα
Είναι βέβαιο ότι οι εκλογές της 10 Μαΐου, που προκηρύχθηκαν, αλλά δεν θα γίνουν, θα ακυρωθούν από το Ανώτατο Δικαστήριο. Μόλις γίνει αυτό η πρόεδρος της κάτω βουλής θα κληθεί να ανακοινώσει νέα ημερομηνία εκλογών, οι οποίες, σύμφωνα με το Σύνταγμα της χώρας, θα πρέπει να γίνουν 60 μέρες μετά την προκήρυξή τους. Το κόμμα «Δίκαιο και Δικαιοσύνης» ωστόσο επιδιώκει οι εκλογές να γίνουν τον Ιούνιο.
Για την αντιπολίτευση η διεξαγωγή προεδρικών εκλογών αποκλειστικά μέσω επιστολικής ψήφου, είναι προβληματική, όποτε κι αν γίνει. Θεωρεί ότι δεν γίνεται σεβαστή η αρχή της μυστικότητας από τη στιγμή που οι φάκελοι με τα ψηφοδέλτια προβλέπεται να αναγράφουν προσωπικούς κωδικούς ταυτοποίησης.
Ο πρόεδρος του κόμματος «Συνεννόηση» του Γιάροσλαβ Γκοβίν, ο οποίος μέχρι χθες δεν ήθελε ούτε να ακούει για επιστολική ψήφο, υπερθεματίζει πλέον δηλώνοντας: «Οι προεδρικές θα γίνουν, όπως ακριβώς προτείνει ο υπουργός Υγείας και οι ειδικοί: με επιστολές. Μέσα στην επόμενη διετία δε πρέπει ούτως ή άλλως να διεξαχθούν εκλογές, με τη προσέλευση ψηφοφόρων σε εκλογικά κέντρα, για λόγους υγειονομικής ασφάλειας».
Από τη πλευρά του ο πρόεδρος Αντρέι Ντούντα δηλώνει ικανοποιημένος από τη συμφωνία στους κόλπους του κυβερνητικού συνασπισμού: «Ελπίζω οι προεδρικές εκλογές να γίνουν το συντομότερο με τη μέγιστη δυνατή ασφάλεια για όλους», τόνισε και διαβεβαίωσε τους Πολωνούς ότι μια καλή συνεργασία με τη κυβέρνηση, κατά τη διάρκεια της δεύτερης θητείας του, αποτελεί εγγύηση ότι η χώρα θα παραμείνει σε αναπτυξιακή τροχιά.
Μόνικα Σιράντσκα
Επιμέλεια: Στέφανος Γεωργακόπουλος
</doc>
<doc docid='dw_53366593' lang='ell' type='mono' source='https://www.dw.com/el/el/κορωνοϊός-η-κορυφαία-πρόκληση-από-το-τέλος-του-πολέμου/a-53366593' term='κορωνοϊός'>
«75 χρόνια μετά το τέλος του Β΄ Παγκοσμίου Πολέμου κανείς δεν πρέπει να φοβάται πια τη Γερμανία. Θα πρέπει όμως να ανησυχούμε για την Ευρώπη», γράφει η Frankfurter Allgemeine Zeitung σε πρωτοσέλιδο σχόλιό της με τίτλο «Όσο καμία άλλη από το 1945».
Η γερμανική εφημερίδα σημειώνει: «Από την λεγόμενη “ώρα μηδέν”, όπως συνηθίζεται να ονομάζεται η νέα αρχή μετά την κατάρρευση, η κατάσταση στη Γερμανία βελτιώνονταν, παρά τους πολιτικούς και οικονομικούς κλυδωνισμούς των πρώτων δεκαετιών μετά τον πόλεμο. Τρεις γενιές Γερμανών έχουν μεγαλώσει σε καθεστώς ειρήνης και ευημερίας. Οι σήμερα 30χρονοι δεν έχουν ζήσει καν τη Πτώση του Τείχους του Βερολίνου. Η πολιτική και οικονομική σταθερότητα της Γερμανίας μέσα στους κόλπους της ΕΕ έχει κάνει πολλούς να θεωρούν δεδομένη αυτή τη κατάσταση. Όμως δεν είναι.
Ένας ιός από την Ασία δείχνει τώρα και στους Γερμανούς πόσο εύθραυστες είναι οι συνθήκες διαβίωσής τους που διασφάλισαν τα τελευταία 75 χρόνια. Η πανδημία δεν προκαλεί μόνο κρίση στην οικονομία. Προκαλεί χάσμα και μεταξύ των ευρωπαϊκών λαών, το οποίο θεωρούνταν ότι είχε γεφυρωθεί εδώ και καιρό. Ακόμα και στις γερμανογαλλικές σχέσεις έκαναν την εμφάνισή τους προκαταλήψεις, λες και η διαδικασία συμφιλίωσης των δύο λαών ξεκίνησε μόλις πρόσφατα.
Γερμανοί, οι "τσιγκούνηδες" της Ευρώπης;
Η πανδημία δεν έφερε τους Ευρωπαίους πιο κοντά. Και σε άλλες προκλήσεις όμως οι απόψεις και οι τρόποι αντιμετώπισης διχάζουν ολοένα και συχνότερα τους λαούς. Σε πολλές ευρωπαϊκές χώρες υπάρχει η τάση επίλυσης προβλημάτων με εθνικές συνταγές. Αρκετά συχνά οι επιτυχίες θεωρούνται εθνικές νίκες, ενώ αποτυχίες αποδίδονται στην ΕΕ ή σε άλλους αποδιοπομπαίους τράγους, όπως είναι οι “τσιγκούνηδες” Γερμανοί, οι οποίοι δεν ξέρουν τι σημαίνει αλληλεγγύη.
75 χρόνια μετά το τέλος των εθνικοσοσιαλιστών μπορούμε να επαινέσουμε τη χώρα, παρά τις όποιες ανεπάρκειες. Η Γερμανία έγινε μια σταθερή δημοκρατία. Κανείς δεν πρέπει να φοβάται πια τη Γερμανία. Ούτε οι ίδιοι οι Γερμανοί. Η ενασχόληση με το παρελθόν θα πρέπει να συνοδεύεται από τον προβληματισμό πώς θα υπερασπιστούμε τα κεκτημένα, στα οποία ανήκει αδιαμφισβήτητα και η ευρωπαϊκή ολοκλήρωση, και πώς θα τα διασφαλίσουμε και μελλοντικά. Η πανδημία του κορωνοϊού είναι σε θέση να επαναφέρει στο προσκήνιο υφέρπουσες ή εμφανείς διενέξεις. Αυτή η κρίση έχει τη δύναμη, όσο καμιά άλλη από το 1945, να αλλάξει πολλά στον κόσμο, προς το καλύτερο ή και το χειρότερο».
Handelsblatt: Η Τουρκία ανεβάζει ρολά και επενδύει στον τουρισμό
Η Τουρκία επενδύει στον τουρισμό
«Με βάση τους σχεδιασμούς της Άγκυρας η τουρκική οικονομία πρέπει να επανέλθει το ταχύτερο στους ρυθμούς της, κυρίως με τη βοήθεια του τουρισμού. Η παραπαίουσα τουρκική λίρα μετατρέπεται στο πλαίσιο αυτής της προσπάθειας από κατάρα σε ευχή», παρατηρεί η Handelsblatt με τίτλο «Η Τουρκία ανεβάζει ρολά και επενδύει στο τουρισμό».
Η οικονομική εφημερίδα σημειώνει: «Το προεδρικό μέγαρο στην Άγκυρα παρακολουθεί με προσοχή σε ποιο σημείο βρίσκονται οι άλλες χώρες στην αντιμετώπιση της πανδημίας. Σε περίπτωση που οι ιθύνοντες στην τουρκική πρωτεύουσα διακρίνουν μια ευκαιρία για να διασφαλίσουν ένα προβάδισμα στην οικονομία της χώρας, θα το πράξουν χωρίς δεύτερη σκέψη. Η Τουρκία κατάφερε να θέσει γρήγορα υπό έλεγχο την πανδημία. Όμως η οικονομία πλήρωσε για την επίτευξη αυτού του στόχου ένα σημαντικό τίμημα. Η Τουρκία δεν διαθέτει πρώτες ύλες και δεν παράγει υψηλή τεχνολογία. Εξαρτάται κατά συνέπεια από τις εισαγωγές. Από το Μάρτιο όμως οι τουρκικές εξαγωγές κατέρρευσαν. Την Πέμπτη η τουρκική λίρα κατέρριψε νέο αρνητικό ρεκόρ με τη συναλλαγματική ισοτιμία να φθάνει τα 7,24 δολάρια. Τις τελευταίες εβδομάδες η κεντρική τράπεζα και οι κρατικές τράπεζες επένδυσαν σε αρκετά δις δολάρια για να σταματήσουν την κατάρρευση της λίρας. Όμως η πίεση των αγορών ήταν υπερβολικά μεγάλη. Το τουρκικό εθνικό νόμισμα έχει απολέσει από τις αρχές του έτους το 15% της αξίας του.
Η τουρκική λίρα έχει χάσει το 15% της αξίας της
Ενθαρρυντικά είναι ωστόσο τα μηνύματα των τουρκικών υγειονομικών υπηρεσιών, οι οποίες ανακοίνωσαν ότι τα κρούσματα και τα θύματα του κορωνοϊού έχουν μειωθεί στα ίδια επίπεδα, όπως στα τέλη Μαρτίου. Έτσι τώρα η Άγκυρα δρομολογεί την επανεκκίνηση της οικονομίας με τη βοήθεια του τουρισμού. Σύμφωνα με το υπουργείο Τουρισμού και Πολιτισμού η απαγόρευση πτήσεων από και προς το εξωτερικό ενδέχεται να αρθεί στις 12 Ιουνίου και η ημικρατική Turkish Airlines σχεδιάζει από τότε πτήσεις σε 22 προορισμούς σε 19 χώρες, μεταξύ των οποίων η Κίνα, η Γερμανία, η Ολλανδία, η Αυστρία και η Νορβηγία, από τις οποίες προέρχεται η πλειονότητα των τουριστών που κάνουν διακοπές στη Τουρκία. Και εδώ ακριβώς η υποτιμημένη τουρκική λίρα καλείται να διαδραματίσει καθοριστικό ρόλο. Δεν είναι μόνο τα τουρκικά προϊόντα που γίνονται φθηνότερα στο εξωτερικό. Είναι και τα πακέτα διακοπών στα τουρκικά παράλια που γίνονται πλέον ιδιαίτερα ελκυστικά για τους τουρίστες από την κεντρική Ευρώπη».
Στέφανος Γεωργακόπουλος
</doc>
<doc docid='dw_53366501' lang='ell' type='mono' source='https://www.dw.com/el/el/επιζών-του-ολοκαυτώματος-παίζει-τζαζ-κατά-του-κορωνοϊού/a-53366501' term='κορωνοϊός'>
Αυτό με την υποχρεωτική μάσκα λόγω κορωνοϊού, δεν αρέσει καθόλου στον Σιμόν Γκρονόφκσι. Στον εγγονό του, Ρομέν, παραπονιέται ότι δεν καταλαβαίνει τις ερωτήσεις της δημοσιογράφου, καθώς μιλά πίσω απ’ αυτή τη χοντρή βαμβακερή μάσκα. Ο Γκρονόφκσι είναι 88 χρονών και φορά ακουστικά βαρηκοΐας και στα δύο του αυτιά.  Το ένα τού γλιστρά κάθε φορά που προσπαθεί να στερεώσει στο αυτί του το λαστιχάκι της πράσινης χειρουργικής μάσκας που φορά. Μπορεί να μην ακούει και τόσο καλά, αλλά δεν δίνει σε καμιά περίπτωση την εντύπωση ότι είναι γέρος. “Είμαι δικηγόρος και συνεχίζω να εργάζομαι, είμαι πολύ νέος για να σταματήσω” λέει ο Βέλγος, και ανακάθεται πίσω από το βαρύ καφετί γραφείο του. Το ότι συνεχίζει την εργασία του, τον γεμίζει υπερηφάνεια, γιατί το κατάφερε ολομόναχος. Ήταν ένας στόχος καθόλου αυτονόητος, για ένα Εβραιόπουλο που μεγάλωσε μετά τον Β΄ Παγκόσμιο Πόλεμο χωρίς τους γονείς του.
Σώθηκε χάρη σε Βέλγους αντιστασιακούς
Το 1943 διέφυγε από το μοιραίο τραίνο για το Άουσβιτς
Το ότι κατάφερε αυτόν τον στόχο το χρωστά ο Σίμον Γκρονόφκσι σε Βέλγους αντιστασιακούς. Στις 19 Απριλίου του 1943 τρεις εξ αυτών επιτέθηκαν σε τραίνο, που μετέφερε μεταξύ άλλων τον μικρό Σίμον με τη μητέρα του Χάνα από το κέντρο συγκέντρωσης του βελγικού Μεσελέν στο στρατόπεδο εξόντωσης του Άουσβιτς στην Πολωνία. Από τους 1600 στοιβαγμένους ανθρώπους μπόρεσαν να διαφύγουν 200.
Ένας εξ αυτών ήταν ο Σίμον Γκρονόφσκι. “Τόλμησα μέσα στο σκοτάδι να πηδήξω από το τραίνο για να υπακούσω τη μητέρα μου” θυμάται σήμερα. Εάν μου έλεγε να μείνω μαζί της, δεν θα πηδούσα από το τραίνο και τώρα θα ήμουν νεκρός, όπως εκείνη”. Το ότι η μητέρα του δεν τον ακολούθησε, το εξηγεί σήμερα με το ότι δεν ήθελε να σταθεί εμπόδιο στη φυγή του. Εκείνη τη νύχτα, σε ηλικία 11 χρονών, έτρεχε για να γλυτώσει και είχε την τύχη να τον εντοπίσει κάποιος Βέλγος αστυνομικός και να τον μεταφέρει σε μια οικογένεια χριστιανών. 77 χρόνια αργότερα λέει πόσο ευγνώμων είναι απέναντι σε αυτούς τους ανθρώπους. “¨Πολλοί Βέλγοι βοήθησαν τότε τους κυνηγημένους Εβραίους”, λέει.
Έλα Φιτζέραλντ, Κάουντ Μπέισι και Φρανκ Σινάτρα στη Νέα Υόρκη (1975)
Και έτσι ήταν. Κατά τον Β΄ Παγκόσμιο Πόλεμο συστάθηκαν διάφορες αντιστασιακές οργανώσεις εναντίον των κατακτητών Γερμανών ναζιστών. Βέβαια, η επίθεση αντιστασιακών εναντίον του τραίνου νούμερο 20, όπου βρίσκονταν ο Γκρονόφσκι, με προορισμό το Άουσβιτς ήταν η εξαίρεση. Από τους 65.000 Εβραίους που ζούσαν στο Βέλγιο στις αρχές του πολέμου, εξοντώθηκαν γύρω στους 25.000 από τους ναζί και εν μέρει από Βέλγους δωσίλογους. Μετά την απελευθέρωση της χώρας του από τους Συμμάχους ο Γκρονόφσκι επέστρεψε στις Βρυξέλλες. Ως νεαρός νοίκιαζε ένα δωμάτιο από το σπίτι του πατέρα του, που λίγο μετά τον πόλεμο το 1945 πέθανε, και έτσι χρηματοδοτούσε τις σπουδές του στη Νομική Σχολή. Καμιά φορά τον ρωτούσαν, πώς κατάφερε μετά από τέτοιο πόνο να κρατηθεί όρθιος. “Με βοήθησε ο θαυμασμός για την μεγαλύτερη αδελφή μου, την Ίτα, που λίγο αργότερα από την μητέρα μου, εκτοπίστηκε στον Άουσβιτς, όπου και έχασε τη ζωή της” λέει. “Η αγάπη της για τη μουσική με έφερε μετά τον πόλεμο στο πιάνο, από τότε η τζαζ είναι η ζωή μου, μου αρέσει περισσότερο να αυτοσχεδιάζω και να εμπνέομαι από τους μεγάλους της τζαζ, την Έλα Φιτζέραλντ, τον Ντιουκ Έλινγκτον και τον Κάουντ Μπέισι”.
Στις 8 το βράδυ ακριβώς αυτοσχεδιάζει στο πιάνο
Πάντα ακριβώς στις οκτώ
Στις Βρυξέλλες ο Γκρονόφσκι δεν είναι άγνωστος. Δίνει τακτικά συναυλίες, μια φορά μάλιστα εμφανίστηκε με έναν από τους γνωστότερους αμερικανούς ηθοποιούς και σκηνοθέτες, τον Γούντι Άλεν. Αλλά για τον εαυτό  του ο υπερήλικας δικηγόρος και καλλιτέχνης δεν θεωρεί ότι είναι σπουδαίος πιανίστας. Παρόλα αυτά αποφάσισε, τώρα στη διάρκεια της κορωνοκρίσης, να δίνει τακτικά συναυλίες μικρής διάρκειας. Επειδή δεν επιτρέπεται να βγει έξω, θέλει να δώσει χαρά τουλάχιστον στους συγκατοίκους του. Βοήθεια πήρε από τα εγγόνια του, που μετέφεραν το πιάνο κοντά στο παράθυρο του διαμερίσματός του στο ισόγειο.
Μια με δυο φορές την εβδομάδα βάζει τη καφετιά ζακέτα του, ανοίγει το μεγάλο παράθυρο προς το δρόμο, κάθεται στο σκαμπό και αρχίζει το βράδυ, ακριβώς στις 8, να παίζει. Ακριβώς την ίδια ώρα που ο κόσμος βγαίνει στα μπαλκόνια και χειροκροτεί εκείνους που προσφέρουν αυτές τις ημέρες τον καλύτερο εαυτό τους, για παράδειγμα τους γιατρούς, τους νοσηλευτές, τους πωλητές.  Ο Γκρονόφσκι αυτοσχεδιάζει και παίζοντας το What a wonderful world επηρεάζεται από το μεγάλο του είδωλο, τον Λούις Άρμστρονγκ. Ένα τραγούδι που ταιριάζει στο κλίμα, όπως λέει ο ίδιος. “Μου δίνει χαρά, να μοιράζω λίγο ελπίδα, αυτή η κρίση είναι σκληρή και χρειάζεται κανείς θάρρος για να την ξεπεράσει”.
Το κοινό χειροκροτεί από τον δρόμο
Όταν παίζει, ορισμένοι γείτονες βγαίνουν από τα σπίτια τους. Όσοι κάνουν τζόκινγκ κοντοστέκονται και κάθονται από την άλλη πλευρά του δρόμου, αυτό είναι το κοινό του παρά τις αποστάσεις ασφάλειας που κρατά. Ένας περαστικός λέει ότι για πρώτη φορά μετά από ένα μήνα βλέπει τόσο πολύ κόσμο μαζεμένο στο δρόμο. Στην αυτοσχέδια σκηνή στο παράθυρο σηκώνεται ο Γκρονόφσκι από το σκαμπό μετά από 20 λεπτά. Οι περαστικοί τον χειροκροτούν πριν φύγουν. Τα μέτρα αναγκαστικού εγκλεισμού τού θυμίζουν δικά του βιώματα ως Εβραίου κατά τον Β΄ Παγκόσμιο Πόλεμο. Όταν δεν τολμούσε από φόβο να βγει από το σπίτι για να μην τον πιάσουν οι ναζί. “Η μεγάλη διαφορά είναι ότι τώρα μπορεί κανείς να δει τηλεόραση, να διαβάσει εφημερίδα, να κάνει προμήθειες φαγητού”. Άλλους παραλληλισμούς δεν θέλει να κάνει. Ωστόσο ένα είναι σαφές, ότι όπως και τότε, έτσι και τώρα η τζαζ του δίνει ελπίδα.
Μαρίνα Στράους
Επιμέλεια: Ειρήνη Αναστασοπούλου
</doc>
<doc docid='dw_53364907' lang='ell' type='mono' source='https://www.dw.com/el/el/τακτικό-τεστ-μαστογραφίας/a-53364907' term='κορωνοϊός'>
Στην αίθουσα αναμονής για το τεστ είμαστε καμιά δεκαπενταριά γυναίκες. Η πλησιέστερή μου αρχίζει να βήχει χωρίς να παίρνει την παραμικρή προφύλαξη, αλλά κανείς δεν της λέει κουβέντα, ούτε καν από την ρεσεψιόν. Αλλά κι εγώ που τουλάχιστον αγανακτώ, αντί να της μιλήσω ψάχνω αντίθετα να βρω στην τσάντα κάτι που να κρύβει το πρόσωπό μου. Φοβάμαι πως αν της βάλω τις φωνές... μπορεί να χωθεί στο στόμα μου κάποιος ενδεχόμενος κορωνοϊός της. Οπότε το βουλώνω.  Πειθαρχημένος σου λένε ύστερα λαός οι Σουηδοί, μονολογώ. Η μήπως είναι ξένες, τόσο η βήχουσα  όσο και οι της ρεσεψιόν, αναρωτιέμαι. Δεν με θυμάμαι στο παρελθόν να αναλογίζομαι ποια είναι η εθνικότητα του περίγυρου. Σε τέσσερις μέρες θα έχεις με ποστ την απάντηση, θα μου πει η σίστερ. Δέκα περίμενα και όλως περιέργως, για τα ήθη της Σουηδίας, ακόμη να αφιχθεί. Από το Κέντρο Υγείας  πληροφορούμαι πως πήγε σε κείνους η απάντηση, αργήσαμε να σου γράψουμε, θα μου πουν, αλλά όλα είναι νορμάλ.
Τηλεφωνώ την ώρα του γεύματος για να μην ενοχλώ σε φίλο που προΐσταται μονάδας Υγείας. Τον βρίσκω να προγραμματίζει στην τραπεζαρία καθώς έτρωγε διάφορα ραντεβού, κατανεμημένα σε μικρά γκρουπ που ήδη είχε ορίσει για το προσωπικό, ώστε να μην συνωστίζονται. Το πρώτο που έκανα μόλις ήρθα, μου λέει, ήταν να σημαδέψω με τέϊπ και πινακίδες την απόσταση του ενός εισερχόμενου από τον άλλον, από την είσοδο έως τη ρεσεψιόν. Πώς βλέπει το μη κλείσιμο παιδικών σταθμών και σχολείων; Θα είχε παραλύσει ολόκληρη η Σουηδία, απαντά, ούτε ένας τομέας περίθαλψης, κοινωνικής μέριμνας, νοσηλείας δεν θα λειτουργούσε, αν είχαν κλείσει σχολεία και παιδικοί σταθμοί στη Σουηδία.
Σκόπευα να κλείσω τη συνομιλία με το ευχάριστο νέο της απάντησης που επιτέλους πήρα από το τεστ, ήξερε ότι είχα ανησυχήσει με την αργοπορία. Αρχίζω όμως να αμφιβάλλω για το κατά πόσο ήταν όντως ευχάριστο.  Από πολλές  πηγές  έχει διαρρεύσει εν τω μεταξύ η πληροφορία πως δεν είμαστε εξίσου άπαντες άξιοι διασώσεως. Τον ρωτώ αν όντως παίρνουν άνωθεν οδηγίες προτεραιοτήτων αναφορικά με τους ασθενείς που χρήζουν περίθαλψης.
Ελίσσεται με λεπτότητα, το διακρίνω, απαντά μάλλον καθησυχαστικά. Υφίστανται βέβαια και ιεραρχήσεις, δεν τόξερα; Δεν γνώριζα ότι ανέκαθεν τίθενται στον καθένα θέματα  ηθικής και δύσκολων επιλογών; Η μήπως νόμιζα πως έχει εκλείψει τόσο το γένος των ευγενών όσο και των κυνικών από κάθε είδους κοινωνία; Να αποκλείσω τότε ότι  η αργοπορία  της απάντησης του τεστ είχε να κάνει και με τα αγελαία ήθη που έχουν αφυπνιστεί; Εξ άλλου όχι μόνον λόγω της ηλικίας των 70 και ανήκω στους ευπαθείς. Μην γίνεσαι υπερβολική, με παρηγορεί, ξέρεις τι έλλειψη προσωπικού υπάρχει στα σουηδικά νοσοκομεία.
Να έχει άραγε δίκιο; Όταν αργότερα παίρνω να συμπληρώσω το έντυπο της φορολογικής μου δήλωσης  πέφτω από την πρώτη κιόλας ματιά στην αβρή όπως πάντα υπενθύμιση του φόρου για τα έξοδα ταφής... Ακόμη δεν την θάψαμε, ψιθυρίζω, φόρο ταφής υπολογίζουμε!
Αλίκη Τσιλιχρήστου, Στοκχόλμη
</doc>
<doc docid='dw_53359774' lang='ell' type='mono' source='https://www.dw.com/el/el/η-βρετανία-υποτίμησε-την-πανδημία-με-δραματικές-επιπτώσεις/a-53359774' term='κορωνοϊός'>
Μέχρι πριν λίγες εβδομάδες η πανδημία έμοιαζε να εξαπλώνεται στη Μεγάλη Βρετανία με αργούς ρυθμούς. Πολιτικοί έδιναν συγχαρητήρια ο ένας στον άλλο για την επιτυχία και εκθείαζαν το Εθνικό Σύστημα Υγείας, το οποίο, όπως ισχυρίζονταν, ήταν καλύτερα προετοιμασμένο για την αντιμετώπιση της μεγάλης πρόκλησης από κάθε άλλο στο πλανήτη. Δυστυχώς όμως όλα αυτά αποδείχθηκαν αναληθή.
Στο μεταξύ στη Μεγάλη Βρετανία έχουν καταγραφεί περισσότεροι θάνατοι από κάθε άλλη ευρωπαϊκή χώρα. Οι ειδικοί ωστόσο προειδοποιούν για απευθείας συγκρίσεις στοιχείων για κρούσματα και θύματα επειδή κάθε χώρα εφαρμόζει διαφορετικές μεθόδους υπολογισμού. Υπάρχουν ωστόσο σαφείς ενδείξεις ότι το Λονδίνο υποτίμησε την πανδημία για μεγάλο χρονικό διάστημα.
Σημαντικότερο το Brexit απ΄ τον κορωνοϊό
Με τηλεδιασκέψεις δούλευε όλο αυτό το διάστημα και η βρετανική κυβέρνηση
Όταν στις 30 Ιανουαρίου ο Παγκόσμιος Οργανισμός Υγείας προειδοποιούσε για «έκτακτη κατάσταση με διεθνείς επιπτώσεις» ο βρετανός πρωθυπουργός Μπόρις Τζόνσον είχε στραμμένη την προσοχή του στο Brexit, το οποίο ολοκληρώθηκε μια μέρα αργότερα. Λίγες μέρες μετά ο πρωθυπουργός έλεγε σε ομιλία του, αναφερόμενος στον κορωνοϊό, ότι ο πανικός ποτέ δεν είναι καλός σύμβουλος και ότι η επιβολή περιοριστικών μέτρων θα επιδρούσε αρνητικά στις μεγάλες ευκαιρίες που προέκυψαν από την αποχώρηση της χώρας από την ΕΕ.
Και στο επόμενο διάστημα οι εξελίξεις στο μέτωπο του κορωνοϊού δεν έδειξαν να απασχολούν τον Μπόρις Τζόνσον, ο οποίος για πάνω από δέκα μέρες αποσύρθηκε με τη μνηστή του στην εξοχική του κατοικία στο Κεντ και έτσι δεν πήρε μέρος στις συνεδριάσεις του εθνικού συμβουλίου Cobra με αντικείμενο την πανδημία. Ακόμα και στις αρχές Μαρτίου ο βρετανός πρωθυπουργός περηφανευόταν ότι επισκέφθηκε ασθενείς με κορωνοϊό, ότι τους έσφιξε το χέρι και ότι και στο μέλλον θα συνεχίσει δίνει το χέρι σε ασθενείς. Η μόνη συμβουλή της κυβέρνησης προς τους πολίτες ήταν, τότε, να πλένουν συχνά και σχολαστικά τα χέρια τους.
Προετοιμασία για πανδημία γρίπης
Στη Μεγάλη Βρετανία έχουν καταγραφεί περισσότεροι θάνατοι από κάθε άλλη ευρωπαϊκή χώρα
Λίγο αργότερα η κυβέρνηση παρουσίασε ένα πολυεπίπεδο πρόγραμμα κατά της πανδημίας, το οποίο όμως όπως έδειξαν έρευνες της εφημερίδας Guardian είχε εκπονηθεί για την αντιμετώπιση πανδημίας γρίπης. Σύμφωνα με αυτό η εξάπλωση θα περιοριζόταν κατ΄ αρχήν και στη συνέχεια θα επιβραδυνόταν. Το σχέδιο περιλάμβανε επίσης την αμφιλεγόμενη επίτευξη ανοσίας του πληθυσμού. Ήδη από τότε όμως ανεξάρτητοι επιστήμονες απέρριπταν την στρατηγική αυτή προειδοποιώντας για εκατοντάδες χιλιάδες νεκρούς.
Στις 12 Μαρτίου ο Μπόρις Τζόνσον ανήγγειλε ότι η χώρα εισέρχεται στη φάση επιβράδυνσης του κορωνοϊού, τονίζοντας ότι τεστ για κορωνοϊό και ιχνηλάτηση δεν έχουν πια νόημα. Κι ας πραγματοποιούνταν ήδη τότε στη χώρα λιγότερα τεστ από ότι, για παράδειγμα, στη Γερμανία. Μέτρα διασφάλισης της κοινωνικής αποστασιοποίησης δεν εφαρμόστηκαν. Όσοι διαπίστωναν συμπτώματα καλό θα ήταν να παραμείνουν για μια εβδομάδα στο σπίτι τους, παρότρυναν οι αρχές τους πολίτες.
Μέσα Μαρτίου ο πρωθυπουργός ανακοίνωσε ότι προσβλήθηκε
Και ο πρωθυπουργός Μπόρις Τζόνσον προσβλήθηκε από τον κορωνοϊό
Τα μέσα Μαρτίου ήταν το σημείο καμπής για την βρετανική κυβέρνηση. Θορυβημένη από έρευνα του Imperial College, η οποία υποστήριζε ότι η μέχρι τότε στρατηγική της κυβέρνησης θα οδηγούσε το εθνικό σύστημα υγείας στα όριά του και θα προκαλούσε μέχρι τον Αύγουστο 250.000 νεκρούς. Χρειάστηκε ωστόσο ακόμα μια εβδομάδα μέχρι να κλείσουν σχολεία, εστιατόρια και καταστήματα. Τέλη του μηνός ο Μπόρις Τζόνσον ανακοίνωνε ότι έχει προσβληθεί από τον ιό.
Σχεδόν νωθρά αντέδρασε το Λονδίνο και στη προμήθεια προστατευτικών στολών για το ιατρικό και νοσηλευτικό προσωπικό. Ερεύνα των βρετανικών Financial Times δείχνει ότι μέχρι τον Φεβρουάριο οι βρετανικές αρχές θεωρούσαν ότι οι υπάρχουσες προστατευτικές στολές επαρκούν για τις ανάγκες του Εθνικού Συστήματος Υγείας. Όπως αποδείχθηκε ωστόσο το υλικό των στολών αυτών ήταν κατάλληλο για την προστασία σε μια πανδημία γρίπης και όχι σε πανδημία κορωνοϊού. Ως αποτέλεσμα οι παραγγελία του κατάλληλου προστατευτικού εξοπλισμού καθυστέρησε υπερβολικά.
Ακόμα και η διορία για μια κοινή παραγγελία προστατευτικών στολών από κοινού με την ΕΕ πέρασε χωρίς το Λονδίνο να την εκμεταλλευθεί. Οι βρετανοί αρμόδιοι υποστήριξαν ότι το σχετικό mail από τις Βρυξέλλες έφθασε με καθυστέρηση, τα πρωτόκολλα των επαφών όμως αποκαλύπτουν ότι οι Βρετανοί γνώριζαν εδώ και καιρό για τις προσθέσεις της ΕΕ. Το πιθανότερο είναι ότι η βρετανική κυβέρνηση δεν θέλησε να συμμετάσχει στο κοινό πρόγραμμα προμήθειας προστατευτικών στολών για ιδεολογικούς και μόνο λόγους.
Κρίστοφ Μάιερ, dpa
Επιμέλεια: Στέφανος Γεωργακόπουλος
</doc>
<doc docid='dw_53358489' lang='ell' type='mono' source='https://www.dw.com/el/el/πώς-τα-τουρκικά-νοσοκομεία-νικούν-τον-κορωνοϊό/a-53358489' term='κορωνοϊός'>
Όταν σημειώθηκαν τα πρώτα κρούσματα κορωνοϊού στη Τουρκία οι γιατροί και το νοσηλευτικό προσωπικό της χώρας περίμεναν τα χειρότερα, όπως ελλείψεις σε αναπνευστήρες και σε μονάδες εντατικής θεραπείας. Οι ομοσπονδίες τούρκων γιατρών ΤΒΒ και νοσηλευτικού προσωπικού, δήλωναν τότε στη DW ότι το εθνικό σύστημα υγείας θα φθάσει γρήγορα στα όριά του όταν αρχίσουν να εισάγονται μαζικά ασθενείς στα νοσοκομεία. Η τουρκική κοινή γνώμη φοβόταν συνθήκες όμοιες με εκείνες στην Ιταλία.
Μέσα σε λίγους μόνο μήνες ο κορωνοϊός εξαπλώθηκε γρήγορα στη χώρα. Σύμφωνα με το τουρκικό υπουργείο Υγείας  τα κρούσματα δεκαπλασιάστηκαν τον περασμένο Απρίλιο, ενώ οι ρυθμοί εξάπλωσης του ιού έμοιαζαν με εκείνους των ΗΠΑ.
Οι ανησυχίες των γιατρών ωστόσο δεν επιβεβαιώθηκαν. Το εθνικό σύστημα υγείας της χώρας ανταποκρίθηκε καλύτερα στις εισαγωγές ασθενών από ό,τι αρχικά αναμενόταν. Σύμφωνα με στοιχεία της τουρκικής κυβέρνησης σήμερα χρησιμοποιείται τo 60% των μονάδων εντατικής θεραπείας, ενώ το υπόλοιπο 40% παραμένει διαθέσιμο αν παραστεί ανάγκη.
Στην πανεπιστημιακή κλινική Τσεραχπασά
Γιατροί και νοσηλευτές της πανεπιστημιακής κλινικής Τσεχαρπασά δίνουν καθημερινή μάχη
Ειδικοί σε ζητήματα υγείας εκτιμούν ότι η επιτυχία οφείλεται στο καταρτισμένο ιατρικό προσωπικό, αλλά και τα οργανωμένα νοσοκομεία της χώρας. Το μεγαλύτερο τουρκικό νοσοκομείο, η πανεπιστημιακή κλινική Τσεραχπασά στην Κωνσταντινούπολη, αποτελεί την αιχμή του δόρατος του τουρκικού συστήματος υγείας στον αγώνα κατά της πανδημίας. Κανένα άλλο νοσοκομείο της χώρας δεν έχει δεχθεί τόσο πολλούς ασθενείς προσβεβλημένους με κορωνοϊό. Τα περισσότερα κρούσματα κορωνοϊού στη Τουρκία έχουν σημειωθεί άλλωστε στη Κωνσταντινούπολη.
Γιατροί, νοσοκόμες, καθαρίστριες και προσωπικό ασφαλείας εργάζονται εδώ και εβδομάδες υπό πολύ δύσκολες συνθήκες. Κάθε μέρα είναι εκτεθειμένοι στον κίνδυνο προσβολής από τον ιό. Στον γιατρό Έμρέ Εσκαζάν συνέβη αυτό το οποίο φοβόταν περισσότερο. Προσβλήθηκε από τον ιό και νοσηλεύθηκε στον τόπο εργασίας του, την κλινική Τσεραχπασά. Επειδή όμως, όπως λέει ο ίδιος, ήταν νέος, υγιής και διέγνωσε έγκαιρα την ασθένεια τη ξεπέρασε εύκολα. Την ίδια περίοδο ωστόσο προσβλήθηκε και η μητέρα του, η οποία παρουσίασε υψηλό πυρετό και βήχα και στη συνέχεια διαγνώστηκε με πνευμονία. «Περάσαμε δύσκολα, αλλά τώρα όλα είναι καλά στην υγεία της», λέει ο Εμρέ Εσκαζάν.
Σήμερα ο τούρκος γιατρός έχει επιστρέψει πια στη δουλειά του και περιθάλπει και πάλι ασθενείς με κορωνοϊό. «Το γεγονός ότι πέρασα χωρίς ιδιαίτερα προβλήματα την ασθένεια και ζω πλέον τη ζωή μου κανονικά, δίνει θάρρος στους περίπου 20 ασθενείς, οι οποίοι βρίσκονται υπό την ευθύνη μου», λέει ο Εμρέ Εσκαζάν.
Ενισχύθηκε η αλληεγγύη στην τουρκική κοινωνία
Το τουρκικό σύστημα υγείας ανταποκρίθηκε καλύτερα στις εισαγωγές ασθενών από ό,τι αρχικά αναμενόταν
Η νοσοκόμα Κελέζ Γιαγίκ εργάζεται εδώ και 20 χρόνια στην πανεπιστημιακή κλινική της Κωνσταντινούπολης και έχει δει πολλά στο τμήμα της: από επιζώντες του «μεγάλου σεισμού» του 1999 μέχρι σοβαρά τραυματίες τρομοκρατικών επιθέσεων. «Τα γεγονότα αυτά και η μάχη των ασθενών να επιβιώσουν ήταν για εμάς μεγάλες προκλήσεις. Η διαφορά τώρα είναι ότι πρέπει εμείς να προστατευθούμε κι εμείς από τον ιό».
Στην αρχή, λέει η νοσοκόμα, το προσωπικό φοβόταν τον ιό. «Στο μεταξύ όμως ο φόβος έχει χάσει πια τη δύναμή του», προσθέτει η Κελέζ Γιαγίκ, η οποία δηλώνει ότι χαίρεται από τη μια όταν βλέπει πολλούς να αποθεραπεύονται και στενοχωριέται όταν βλέπει όσους νοσηλεύονται στην εντατική. Για την τουρκάλα νοσηλεύτρια είναι απολύτως αποδεκτό να εργάζεται αντί του κλασικού οκταώρου, 12 ή και 16 ώρες κάθε μέρα για να ανταποκριθεί στις αυξημένες απαιτήσεις της αντιμετώπισης του κορωνοϊού.
Ο σκληρός αγώνας του προσωπικού στα νοσοκομεία έχει ωστόσο και μια θετική... παρενέργεια. Η πανδημία δεν προκάλεσε μόνο πόνο, αλλά ενίσχυσε την αλληλεγγύη στην τουρκική κοινωνία και μεταξύ των εργαζομένων στην πανεπιστημιακή κλινική Τσεραχπασά. «Ποτέ το κλίμα μεταξύ των εργαζομένων δεν ήταν τόσο καλό όσο σήμερα, τίποτα δεν σε βοηθά περισσότερο από συναδέλφους που σε στηρίζουν», λέει η Κελέζ Γιαγίκ.
Εμινέ Αλγκάν, Ντάνιελ Μπελούτ
Επιμέλεια: Στέφανος Γεωργακόπουλος
</doc>
<doc docid='dw_53355912' lang='ell' type='mono' source='https://www.dw.com/el/el/η-ελλάδα-διεκδικεί-τώρα-κομμάτι-της-τουριστικής-πίτας/a-53355912' term='κορωνοϊός'>
Η εφημερίδα Die Zeit επικεντρώνεται στο σημερινό της φύλλο στον τουρισμό τον καιρό της πανδημίας. Τίτλος του πρωτοσέλιδου «Ο άνθρωπος θέλει να βγει έξω». Σε άρθρο που επιγράφεται «Ποιός θα μας αφήσει να μπούμε στη χώρα;» η γερμανική εφημερίδα αναφέρεται στις προετοιμασίες σειράς χωρών για την καλοκαιρινή τουριστική περίοδο. Ανάμεσά τους Ελλάδα, Κροατία, Ιταλία, Ισπανία, Τουρκία και Σουηδία. Στη στήλη για την Ελλάδα η εβδομαδιαία εφημερίδα επισημαίνει: «Η Ελλάδα κατάφερε επιτυχώς να περιορίσει την εξάπλωση του κορωνοϊού εφαρμόζοντας μερικά από τα αυστηρότερα μέτρα στην Ευρώπη και διεκδικεί ήδη από τώρα κομμάτι της τουριστικής πίτας. Η ελληνική κυβέρνηση δημιούργησε Ομάδα Δράσης και διαπραγματεύεται με τους γερμανικούς τουριστικούς κολοσσούς TUI και DER τις λεπτομέρειες ενός σχεδίου υγειονομικής ασφάλειας. Σύμφωνα με αυτό θα πρέπει να αποφεύγονται μεγαλύτερες συναθροίσεις ατόμων σε παραλίες και πισίνες, ενώ οι ξενοδοχειακές μονάδες οφείλουν να είναι εξοπλισμένες με αντισηπτικά».
Η εφημερίδα Die Zeit φιλοξενεί, εκτός αυτού, κοινές συνεντεύξεις με γερμανούς ειδικούς του τουριστικού τομέα, αλλά και λοιμωξιολόγους. Ρωτά για παράδειγμα τον επικεφαλής της τουριστικής επιχείρησης TUI Μάρεκ Αντρίσακ αν η εταιρία του σκοπεύει να προσφέρει στους Γερμανούς τουριστικά πακέτα σε χώρες όπως η Ελλάδα, η Βουλγαρία, η Πορτογαλία και η Κύπρος. Ο επικεφαλής της TUI απαντά ότι: «Στην Ελλάδα τα κρούσματα σε σχέση με άλλες ευρωπαϊκές χώρες είναι λιγότερα. Για το λόγο αυτό η ελληνική κυβέρνηση θέλει να βοηθήσει τον εγχώριο τουρισμό. Βρισκόμαστε σε επαφή για το πως θα διασφαλιστούν οι τουρίστες σε κάθε ξενοδοχείο ακόμα κι αν υπάρξουν κρούσματα. Για να φθάσουμε ωστόσο εκεί θα πρέπει να επιτρέπεται στους Γερμανούς να βγουν από τη πατρίδα τους, αλλά και να τους επιτραπεί η είσοδος σε άλλες χώρες».
Ο καθηγητής Ιολογίας Αλεξάντερ Κεκουλέ
Με αφορμή τις διαπραγματεύσεις, στις οποίες βρίσκεται η TUI με σειρά τουριστικών χωρών, ο γερμανός λοιμωξιολόγος Αλεξάντερ Κεκουλέ τονίζει: «Θα πρέπει να λάβουμε υπόψη ότι το καλοκαίρι τα κρούσματα θα μειωθούν σε παγκόσμιο επίπεδο λόγω των υψηλότερων θερμοκρασιών. Για την πρόβλεψη αυτή δέχομαι επικρίσεις από συναδέλφους μου, εμμένω ωστόσο στην εκτίμησή μου. Όταν προτρέπεις, για παράδειγμα, το κόσμο να μην σχεδιάσει ταξίδια στο εξωτερικό και αργότερα διαπιστωθεί ότι τα κρούσματα είναι ελάχιστα, τότε θα αναιρεθούν οι ταξιδιωτικές οδηγίες, θα ανοίξουν τα σύνορα, αλλά ούτε οι αεροπορικές εταιρίες, ούτε τα ξενοδοχεία θα είναι κατάλληλα προετοιμασμένα».
Θεοχάρης: «Τον τελευταίο λόγο έχουν οι λοιμωξιολόγοι»
Η Frankfurter Allgemeine Zeitung φιλοξενεί συνέντευξη του έλληνα υπουργού Τουρισμού Χάρη Θεοχάρη σχετικά με τα μέτρα που σχεδιάζει να λάβει η Ελλάδα για να σώσει, όπως γράφει η εφημερίδα, την καλοκαιρινή τουριστική περίοδο. Ο υπουργός Τουρισμού ανακοινώνει «την παρουσίαση ενός σχεδίου για τη στήριξη του τουρισμού μέσα στις επόμενες μέρες, το οποίο περιλαμβάνει υγειονομικούς κανόνες για παραλίες, ξενοδοχεία και μεταφορές, αλλά και μειώσεις φόρων για τον τουριστικό κλάδο».
Ο υπουργός Τουρισμού Χάρης Θεοχάρης
Εν αναμονή της τελικής απόφασης των ειδικών ο Χάρης Θεοχάρης αναφέρει ότι η ιδέα της ελληνικής κυβέρνησης είναι «τα υποχρεωτικά τεστ για κορωνοϊό να γίνονται στη χώρα προέλευσης, έτσι ώστε οι τουρίστες να αισθάνονται ασφαλείς ήδη κατά την επιβίβαση στο αεροσκάφος».
Σε σχετική ερώτηση της εφημερίδας ο έλληνας υπουργός Τουρισμού διαβεβαιώνει ότι τον τελευταίο λόγο για την φετινή σεζόν τον έχουν οι επιδημιολόγοι: «Αποστολή μου είναι να προετοιμάσω τα πάντα για την ημέρα που θα επιτραπούν και πάλι οι διεθνείς μετακινήσεις. Αν όμως οι ειδικοί μάς πουν ότι πρέπει να κάνουμε ένα βήμα πίσω θα το πράξουμε. Σε περίπτωση που, για παράδειγμα, ξανακλείσουν κομμωτήρια και κουρεία τότε δεν θα έχει πια νόημα να μιλάμε για τουρισμό. Όλες οι δηλώσεις μου γίνονται με επιφύλαξη. Σχεδιάζουμε την καλοκαιρινή περίοδο υπό την προϋπόθεση ότι η κατάσταση συνεχίζει να βρίσκεται υπό έλεγχο. Δεν πρόκειται να πάρουμε παράλογα ρίσκα».
Στέφανος Γεωργακόπουλος
</doc>
<doc docid='dw_53353757' lang='ell' type='mono' source='https://www.dw.com/el/el/τα-μέτρα-χαλάρωσης-στη-γερμανία/a-53353757' term='κορωνοϊός'>
Η Γερμανία «άφησε πίσω της την πρώτη φάση» της πανδημίας, αλλά θα βρίσκεται ακόμη «για μεγάλο διάστημα αντιμέτωπη με τον ιό», επεσήμανε η καγκελάριος Άνγκελα Μέρκελ την Τετάρτη στο Βερολίνο. Ο στόχος να επιβραδυνθούν οι ρυθμοί διάδοσης του  κορωνοϊού επιτεύχθηκε, ο αριθμός των νέων μολύνσεων έχει πέσει σε καθημερινή βάση κάτω από 1000, δήλωσε σε συνέντευξη τύπου μετά από πολύωρη τηλεδιάσκεψη με τους πρωθυπουργούς των 16 ομόσπονδων γερμανικών κρατιδίων. Όπως τόνισε ακόμη, η θετική  εξέλιξη επέτρεψε περαιτέρω χαλάρωση των περιοριστικών μέτρων.
Η τηλεδιάσκεψη της καγκελαρίου Άνγκελα Μέρκελ με τους πρωθυπουργούς συνιστούσε μια προσπάθεια να επιτευχθεί ξανά ένας κοινός βηματισμός. Η συντριπτική πλειοψηφία των μέτρων είναι της αρμοδιότητας των ομόσπονδων κρατιδίων, ενώ ο ρόλος της καγκελαρίου έχει κυρίως συμβολική σημασία και περιορίζεται βασικά στον συντονισμό των προσπαθειών για την αντιμετώπιση της κρίσης του κορωνοϊού. Τις τελευταίες ημέρες ορισμένοι  πρωθυπουργοί, όπως ο βαυαρός Μάρκος Ζέντερ, αγνοώντας τη συμφωνία της προηγούμενης τηλεδιάσκεψης για ενιαίες αποφάσεις, είχαν ανακοινώσει χαλάρωση μέτρων για τα κρατίδια τους.
Χαλάρωση μέτρων με όρους
Στη Μ. Βρετανία χρησιμοποιείται ήδη - Εφαρμογή για την ιχνηλάτηση των φορέων του κορωνοϊού
Η κ. Μέρκελ, αν και συμφωνεί με βήματα χαλάρωσης, επέμεινε στη διάσκεψη σε ορισμένους όρους που τελικά έγιναν αποδεκτοί: Μεταξύ άλλων, θα πρέπει στους δημόσιους χώρους, τουλάχιστον ως τις 5 Ιουνίου, να τηρείται η ελάχιστη απόσταση του 1,5 μέτρου και οι υγειονομικοί κανόνες, τα νοσοκομεία θα πρέπει να διαθέτουν επαρκή αριθμό κλινών στην εντατική, θα πρέπει να συνεχιστούν οι προσπάθειες για την ανάπτυξη μιας εφαρμογής στα κινητά που θα αφορά την ιχνηλάτηση των φορέων του κορωνοϊού, ενώ σε περίπτωση που σε κάποιο νομό ή μεγαλύτερη πόλη καταγραφούν πάνω από 50 κρούσματα ανά 100.000 εντός 7 ημερών θα πρέπει άμεσα να εφαρμόζονται αυστηρά περιοριστικά μέτρα. Προς το παρόν αυτό το φαινόμενο παρουσιάζεται σύμφωνα με την κ. Μέρκελ μόνο σε ένα γερμανικό νομό.
Όπως ανακοινώθηκε στη συνέντευξη τύπου, σε σειρά από τομείς τα κρατίδια θα αποφασίζουν κατά το δοκούν ενώ σε άλλους θα ισχύουν ενιαίοι κανόνες. Ελευθερία στους χειρισμούς έχουν τα κρατίδια σε ό,τι αφορά τις χαλαρώσεις στους χώρους εστίασης και διασκέδασης, τα ξενοδοχεία και άλλα καταλύματα, εμπορικές εκθέσεις, γυμναστήρια, θέατρα, κινηματογράφους, κολυμβητήρια. Τα κρατίδια αποφασίζουν επίσης για τους όρους της παράδοσης μαθημάτων στα πανεπιστήμια, της πραγματοποίησης μικρότερων δημόσιων και ιδιωτικών εκδηλώσεων, για την επαναλειτουργία αιθουσών παιχνιδιών, πρακτορείων στοιχημάτων και οίκων ανοχής.
Ρυθμίσεις για όλα τα κρατίδια
Τουλάχιστον ένας θα μπορεί να την επισκέπτεται (γηροκομείο στη Βαυαρία)
Το άνοιγμα τον σχολείων είναι ένα από τα θέματα όπου σε όλα τα κρατίδια θα ισχύει μια ενιαία διαδικασία. Σταδιακά τα σχολεία θα ανοίξουν για όλους τους μαθητές με την προϋπόθεση ότι θα τηρούνται οι κανόνες απόστασης και  υγιεινής. Από τις 11 Μαίου οι παιδικοί σταθμοί θα δέχονται εκτός από παιδιά γονέων που εργάζονται σε «συστημικά» επαγγέλματα (νοσηλευτές, αστυνομικοί κ.α.) και παιδιά από προβληματικές οικογένειες, όπως και εκείνα που είναι σε προσχολική ηλικία. Ηλικιωμένοι σε γηροκομεία και ασθενείς στα νοσοκομεία θα έχουν πάλι το δικαίωμα να δέχονται την επίσκεψη ενός «σταθερού» ατόμου. Στους δημόσιους χώρους επιτρέπεται η επαφή ατόμων από δύο διαφορετικά νοικοκυριά, πάντα βέβαια με την προϋπόθεση ότι θα τηρούν την αναγκαία απόσταση.
Ανεξαιρέτως όλα τα καταστήματα του λιανικού εμπορίου ανοίγουν με την προϋπόθεση ότι θα τηρούν τους κανόνες υγιεινής και ότι ο αριθμός υπαλλήλων και πελατών θα βρίσκεται σε μια αναλογία με τα τ.μ. της επιφάνειας πωλήσεων που διαθέτουν. Οι μεσαίες και μεγάλες επιχειρήσεις για να ξεκινήσουν με την παραγωγή θα πρέπει, ενδεχομένως με τη βοήθεια υγειονομικών υπηρεσιών, να αναπτύξουν σχέδια προκειμένου να τηρούνται οι όροι προστασίας της υγείας στους χώρους εργασίας. Αναφορικά με τον μαζικό αθλητισμό αποφασίστηκε ότι μπορούν στα αθλητικά σωματεία να ξεκινήσουν ξανά οι προπονήσεις με την προϋπόθεση ότι οι ασκήσεις θα γίνονται σε ανοιχτούς χώρους και ότι οι γυμναζόμενοι θα τηρούν μια απόσταση 1,5-2 μέτρα ανάμεσα τους. Οι ποδοσφαιρικοί αγώνες της 1ης και 2ης κατηγορίας της Bundesliga θα ξεκινήσουν στα μέσα Μαίου και θα διεξάγονται χωρίς τη συμμετοχή θεατών. Τέλος, ως τις 31 Αυγούστου απαγορεύονται μεγάλες συγκεντρώσεις όπως λαϊκές εκδηλώσεις και φεστιβάλ.
Παναγιώτης Κουπαράνης, Βερολίνο
</doc>
<doc docid='dw_53351380' lang='ell' type='mono' source='https://www.dw.com/el/el/διακοπές-στη-γερμανία-ανοίγουν-σταδιακά-τα-ξενοδοχεία/a-53351380' term='κορωνοϊός'>
Από τις αρχές της εβδομάδας ο τουρισμός και ο κλάδος της εστίασης στη Γερμανία έχουν αρχίσει να βλέπουν και πάλι φως στην άκρη του τούνελ μετά την επιβεβλημένη από την πανδημία καθυστέρηση έναρξης της φετινής σεζόν. Πλέον όμως οι τουρίστες μπορούν να σχεδιάζουν και πάλι τις διακοπές τους στις γερμανικές ακτές. Τα κρατίδια του τουριστικού βορρά στη Βόρεια Θάλασσα και τη Βαλτική ανακοίνωσαν τη σταδιακή χαλάρωση των περιοριστικών μέτρων από το τριήμερο του Αγίου Πνεύματος των Καθολικών στα τέλη Μαΐου.
Στο Μεκλεμβούργο-Πομερανία τα ξενοδοχεία στις δημοφιλείς ακτές της Βαλτικής ανοίγουν ήδη από τις 18 Μαΐου, αλλά καταρχήν μόνον για τους ντόπιους, δηλαδή τους κατοίκους του κρατιδίου. «Από τις 25 Μαΐου θα υποδεχόμαστε πελάτες και από άλλα κρατίδια» εξηγεί ο πρόεδρος του Τουριστικού Συνδέσμου του Μεκλεμβούργου, Βόλφγκανγκ Βαλντμύλερ. Όλα αυτά φυσικά υπό την προϋπόθεση τήρησης των νέων υγειονομικών στάνταρ και με τον πρόσθετο όρο η πληρότητα να μην ξεπερνά το 60%.
Τι ισχύει για την εστίαση
Αυστηρές προδιαγραφές θα ισχύσουν για εστιατόρια, καφέ, μπαρ
Για την εστίαση ισχύουν επίσης νέες αυστηρές προδιαγραφές: τα εστιατόρια επιτρέπεται να ανοίγουν στο Μεκλεμβούργο-Πομερανία ήδη από το ερχόμενο Σάββατο 9 Μαΐου μεταξύ 6 το πρωί και 9 το βράδυ. Και εδώ ισχύει ο κανόνας του 60%. Οι πελάτες μπορούν να εισέρχονται μόνο κατόπιν κρατήσεων προκειμένου να διασφαλίζεται η επιτυχής ιχνηλάτηση σε περίπτωση εμφάνισης κρουσμάτων. Στα τραπέζια υπάρχει ανώτατο όριο 6 ατόμων ενώ η απόσταση μεταξύ των τραπεζιών ορίζεται σε τουλάχιστον 1,5 μέτρα. Επίσης το προσωπικό πρέπει να φορά μάσκα, όχι όμως και οι πελάτες.
Διαφορετικές είναι οι ρυθμίσεις για τα 200 περίπου κάμπινγκ του κρατιδίου. Σε αυτά δεν ισχύει το όριο του 60%, αρκεί να διασφαλίζονται επαρκείς αποστάσεις μεταξύ των τροχόσπιτων και των σκηνών.
Χρονικά όρια για νέες κρατήσεις
Eπαρκείς αποστάσεις πρέπει να τηρούνται στα κάμπινγκ της Κάτω Σαξονίας
Στο επίσης τουριστικό κρατίδιο της Κάτω Σαξονίας που βρέχεται από τη Βόρεια Θάλασσα τα ξενοδοχεία επιτρέπεται να ανοίξουν και πάλι από τις 25 Μαΐου. Στόχος όμως είναι ο αριθμός των πελατών να μείνει χαμηλός, τονίζει το τοπικό υπουργείο Οικονομίας. Για τα δωμάτια ισχύει ένα μίνιμουμ επτά ημερών για την εκ νέου διάθεσή τους. Με απλά λόγια: ένα δωμάτιο ή ένα διαμέρισμα μπορεί να διατεθεί/ενοικιαστεί στον επόμενο πελάτη μόνο μετά την παρέλευση τουλάχιστον επτά ημερών.
Καφέ, εστιατόρια και υπαίθριες μπυραρίες μπορούν να ανοίξουν στην Κάτω Σαξονίας από την ερχόμενη Δευτέρα 11 Μαΐου, επίσης φυσικά υπό προϋποθέσεις. Όπως και στο Μεκλεμβούργο ισχύει το όριο του 60% για διαθέσιμα τραπεζοκαθίσματα αλλά και η υποχρεωτική κράτηση, προκειμένου να καταγράφονται τα στοιχεία επικοινωνίας των πελατών.
Εξαιρετικά σημαντική η προοπτική
Σταδιακό άνοιγμα ξενοδοχείων και εστιατορίων στη Βαυαρία
Και στη Βαυαρία ανακοινώθηκε ένα σταδιακό άνοιγμα ξενοδοχείων και εστιατορίων μέχρι τα τέλη του μήνα. Τηρώντας τις δέουσες αποστάσεις τα εστιατόρια μπορούν να ανοίξουν και πάλι τους εξωτερικούς τους χώρους από τις 18 και τους εσωτερικούς από τις 25 Μαΐου. Τα δε ξενοδοχεία της Βαυαρίας μπορούν να υποδέχονται και πάλι τουρίστες από τις 30 Μαΐου. «Ωστόσο χωρίς σάουνα, χωρίς wellness, χωρίς πισίνες και υπό αυστηρές προδιαγραφές», διευκρίνισε ο πρωθυπουργός του κρατιδίου Ζέντερ.
Το προσεκτικό και σταδιακό αυτό άνοιγμα που αποφάσισαν πολλά ομόσπονδα κρατίδια αναπτέρωσε τις ελπίδες του κλάδου ότι μπορεί να σωθεί τουλάχιστον ένα μέρος της φετινής σεζόν.
Όπως σχολίασε ο πρόεδρος του Τουριστικού Συνδέσμου Κάτω Σαξονίας Σβεν Αμπρόσι: «Στην τελική δεν έχει τόση σημασία εάν θα είναι η 11η, η 25η Μαΐου ή κάποια άλλη μέρα». Το σημαντικότερο, σύμφωνα με τον ίδιο, είναι η προοπτική.
Χ. Χόφμαν/ Λ. Φογκτ/ Γ. Μάνγκλερ (dpa)
Επιμέλεια: Κώστας Συμεωνίδης
</doc>
<doc docid='dw_53351276' lang='ell' type='mono' source='https://www.dw.com/el/el/όχι-σε-επιστροφή-στην-παλιά-κανονικότητα/a-53351276' term='κορωνοϊός'>
Με τον τίτλο αυτό 200 προσωπικότητες από το διεθνές καλλιτεχνικό στερέωμα εκφράζουν την αγωνία τους για την μετά τον κορωνοϊό εποχή. Την πρωτοβουλία είχε η Γαλλίδα ηθοποιός Ζυλιέτ Μπινός μαζί με τον Γάλλο αστροφυσικό Ορελιέν Μπαρό σε ένα κείμενο που δημοσιεύεται στην εφημερίδα Le Monde.
Πρόκειται για ένα είδος «μανιφέστου», ένα κάλεσμα προς τους ηγέτες και τους πολίτες «να αλλάξουν ριζικά τρόπο ζωής, κατανάλωσης και οικονομίας».
Συνυπογράφουν τρανταχτά ονόματα καλλιτεχνών όπως: Ρόμπερτ ντε Νίρο, Κέιτ Μπλάνσετ, Πέδρο Αλμοδόβαρ, Μαντόνα, Μιχαήλ Μπαρίσνικοφ, Πίτερ Μπρουκ, Μόνικα Μπελούτσι, Τζέιν Φόντα, Τζέρεμι Άιρονς και πλειάδα άλλων καλλιτεχνών.
Το κείμενο:
Η διάσημη Γαλλίδα ηθοποιός Ζυλιέτ Μπινός
«Η πανδημία είναι μια τραγωδία. Ωστόσο αυτή η κρίση έχει την αρετή να μας καλεί να αντιμετωπίσουμε βασικά ερωτήματα.
Η αξιολόγηση είναι απλή: Οι διορθώσεις και προσαρμογές δεν αρκούν πλέον, το πρόβλημα είναι συστημικό.
Η τρέχουσα οικολογική καταστροφή είναι μέρος μιας «μετά-κρίσης»: της μαζικής εξαφάνισης της ζωής στη Γη που δεν αμφισβητείται πλέον, ενώ όλοι οι δείκτες δείχνουν μια άμεση υπαρξιακή απειλή.
Σε αντίθεση με μια πανδημία, όσο σοβαρή και εάν είναι, πρόκειται για μια παγκόσμια κατάρρευση οι συνέπειες της οποίας θα είναι πέραν από κάθε μέτρο.
Καλούμε επομένως επισήμως τους ηγέτες και τους πολίτες να βγουν από την ανυπόφορη λογική που εξακολουθεί να επικρατεί για να εργασθούν επιτέλους προς την κατεύθυνση μιας βαθιάς αναθεώρησης των στόχων, των αξιών και των οικονομιών.
Σημείο ρήξης
Και ο Ισπανός σκηνοθέτης Πέδρο Αλμοδόβαρ συνυπογράφει την έκκληση
Ο καταναλωτισμός μας οδήγησε να αρνηθούμε τη ζωή αυτή καθεαυτή: τη ζωή των φυτών, των ζώων και τη ζωή ενός μεγάλου αριθμού ανθρώπων. Η ρύπανση, η υπερθέρμανση του πλανήτη και η καταστροφή των φυσικών χώρων οδηγούν τον κόσμο σε σημείο καμπής, σε σημείο ρήξης.
Για αυτούς τους λόγους, σε συνδυασμό με τις συνεχώς αυξανόμενες κοινωνικές ανισότητες, μας φαίνεται αδιανόητο να «επιστρέψουμε στην κανονικότητα».
Ο ριζικός μετασχηματισμός που απαιτείται –σε όλα τα επίπεδα- χρειάζεται κουράγιο και θάρρος. Δεν θα μπορέσει να πραγματοποιηθεί χωρίς μια τεράστια και αποφασιστική δέσμευση».
Το «μανιφέστο» κλείνει με το ερώτημα: «Πότε ξεκινούν οι πράξεις; Είναι θέμα επιβίωσης όσο και αξιοπρέπειας και συνέπειας».
Συνημμένα ο σύνδεσμος για τη λίστα των υπογραφόντων :
https://www.lemonde.fr/idees/article/2020/05/06/non-a-un-retour-a-la-normale-de-robert-de-niro-a-juliette-binoche-de-joaquin-phoenix-a-angele-l-appel-de-200-artistes-et-scientifiques_6038775_3232.html
Ολυμπία Τσίπηρα, Παρίσι
</doc>
<doc docid='dw_53351032' lang='ell' type='mono' source='https://www.dw.com/el/el/η-ύφεση-στην-ελλάδα-θα-είναι-φέτος-η-μεγαλύτερη-στην-εε/a-53351032' term='κορωνοϊός'>
Μια πρωτοφανή σε μέγεθος εν καιρώ ειρήνης ύφεση της ευρωπαϊκής οικονομίας, αναμένει φέτος η Ευρωπαϊκή Επιτροπή, ενώ το 2021 η ανάκαμψη θα είναι ιδιαίτερα δυναμική, χωρίς ωστόσο να καλύπτει πλήρως τις φετινές απώλειες. Στην Ελλάδα η ύφεση το 2020 θα είναι η μεγαλύτερη στην Ευρώπη, αφού το ΑΕΠ προβλέπεται να υποχωρήσει 9,7%, έναντι υποχώρησης 7,7% στην Ευρωζώνη και 7,4% στο σύνολο της ΕΕ.
Ωστόσο, στην Ελλάδα προβλέπεται του χρόνου και η μεγαλύτερη ανάκαμψη αφού το ΑΕΠ εκτιμάται ότι θα αυξηθεί κατά 7,9%, ενώ η αύξηση στην ευρωζώνη θα είναι 6,3% και στην ΕΕ 6,1%. Πάντως, από τις εαρινές προβλέψεις της Κομισιόν προκύπτει ότι τόσο στην περίπτωση της Ελλάδας όσο και για το σύνολο της Ευρώπης, οι απώλειες που  έχει υποστεί φέτος η οικονομία δεν θα ανακτηθούν πλήρως από την αναμενόμενη ανάκαμψη του 2021.
Μεγάλη επιδείνωση σε έλλειμμα και χρέος σε όλες τις χώρες της ΕΕ
Οι απώλειες που  έχει υποστεί φέτος η οικονομία δεν θα ανακτηθούν πλήρως ούτε με την αναμενόμενη ανάκαμψη του 2021
Σχετικά με τους υπόλοιπους οικονομικούς δείκτες μεγάλη επιδείνωση αναμένεται στα δημοσιονομικά, δηλαδή στο έλλειμμα και στο χρέος σε όλες τις ευρωπαϊκές χώρες, προϊόν της αύξησης των δημόσιων δαπανών για την αντιμετώπιση των επιπτώσεων της πανδημίας και της ταυτόχρονης κατακόρυφης υποχώρησης της οικονομικής δραστηριότητας το Μάρτιο και τον Απρίλιο.
Ειδικότερα, στην Ελλάδα το χρέος θα αυξηθεί το 2020 κατά περίπου 20 ποσοστιαίες μονάδες και θα ανέλθει στο 196,4% του ΑΕΠ, ενώ θα υποχωρήσει αισθητά το 2021 στο 182,6% του ΑΕΠ. Το δημόσιο έλλειμμα θα κυμανθεί στο -6,4% του ΑΕΠ φέτος και στο -2,1% του ΑΕΠ το 2021, από 1,9% του ΑΕΠ πλεόνασμα που παρουσίασε το 2019 η Ελλάδα.
Η ανεργία θα αυξηθεί από το 17,3% του ενεργού πληθυσμού το 2019 στο 19,9% το 2020 για να υποχωρήσει αισθητά το 2021 στο 16,8%.Οι ιδιωτικές επενδύσεις θα υποστούν σοκ το 2020 στην Ελλάδα αφού αναμένεται να υποχωρήσουν κατά 30%, ωστόσο η μεγάλη αυτή μείωση θα υπερκαλυφθεί από μια αύξηση της τάξης του 33% το 2021.
Τζεντιλόνι: Βιώσιμο το χρέος της Ελλάδας
Η Ελλάδα θα επωφεληθεί των κανόνων ευελιξίας σχετικά με τα δημοσιονομικά, σύμφωνα με τον Πάολο Τζεντιλόνι
Ερωτηθείς σχετικά με την Ελλάδα, ο επίτροπος Οικονομικών Υποθέσεων Πάολο Τζεντιλόνι υπογράμμισε ότι η χώρα θα επωφεληθεί των ίδιων κανόνων ευελιξίας σχετικά με τα δημοσιονομικά, που ισχύει για όλα τα κράτη μέλη, ενώ για την προβλεπόμενη μεγάλη αύξηση του χρέους φέτος υπήρξε καθησυχαστικός τονίζοντας ότι είναι βιώσιμο. Αυτό φάνηκε και από την τελευταία έξοδο της χώρας στις αγορές με ικανοποιητικούς όρους στη διάρκεια αυτής της κρίσης. Για την προστασία της πρώτης κατοικίας στην Ελλάδα ανέφερε ότι η Κομισιόν βρίσκεται σε επαφή με την κυβέρνηση και τον ESM για να αποφασίσουν την παράταση του μέτρου.
Σύμφωνα με τoν κ. Τζεντιλόνι, η Ευρώπη βιώνει έναν οικονομικό κλυδωνισμό δίχως προηγούμενο από την εποχή της Μεγάλης Ύφεσης. Τόσο το βάθος της ύφεσης όσο και η ισχύς της ανάκαμψης θα είναι άνισες, καθώς θα εξαρτώνται από την ταχύτητα με την οποία μπορούν να αρθούν οι περιορισμοί, από το πόσο σημαντικές είναι υπηρεσίες, όπως ο τουρισμός και από τους οικονομικούς πόρους κάθε χώρας. Η απόκλιση αυτή συνιστά απειλή για την ενιαία αγορά και τη ζώνη του ευρώ — ωστόσο μπορεί να μετριαστεί μέσω αποφασιστικής κοινής ευρωπαϊκής δράσης, είπε προσθέτοντας ότι πρέπει να ανταποκριθούμε στην πρόκληση αυτή.
Νίκος Μπέλλος, Βρυξέλλες
</doc>
<doc docid='dw_53348687' lang='ell' type='mono' source='https://www.dw.com/el/el/100-ημέρες-πανδημίας-στη-γερμανία/a-53348687' term='κορωνοϊός'>
Πρώτα οι αριθμοί. Στη Γερμανία καταγράφηκαν τις πρώτες 100 ημέρες 8 θάνατοι ανά 100.000 κατοίκους από τον κορωνοϊό. Στις ΗΠΑ ο μέσος όρος είναι 20, στη Μεγάλη Βρετανία 43 και στην Ισπανία 54. Η προστασία του πληθυσμού ήταν αποτελεσματική μέχρι σήμερα, δηλώνει στον απολογισμό του ο Λόταρ Βίλερ, πρόεδρος του επιδημιολογικού ινστιτούτου Ρόμπερτ Κοχ. Σε σύγκριση με άλλες χώρες η Γερμανία έλαβε σχετικά νωρίς μέτρα και όχι μετά την καταγραφή πολλών κρουσμάτων.
Η καγκελάριος Άγκελα Μέρκελ, η οποία το τελευταίο διάστημα είχε δει τα ποσοστά και τη δημοφιλία της να μειώνονται πήρε νωρίς σοβαρά την κρίση. Μέσα από τηλεοπτικά διαγγέλματα απευθύνθηκε στους πολίτες και σαν φυσικός έδειχνε να κατανοεί την κατάσταση και να εξηγεί την πανδημία με γραφικές παραστάσεις, καμπύλες και αριθμούς. Την ώρα που άλλοι ηγέτες, όπως ο Μπολσονάρο της Βραζιλίας, θεωρούσε πως «ο κορωνοϊός δεν είναι παρά μια απλή γριπούλα», η Μέρκελ συντόνιζε τη λήψη των μέτρων. Μια καθόλου απλή υπόθεση εάν σκεφθεί κανείς τον ομοσπονδιακό χαρακτήρα της χώρας.
Παράλληλα η γερμανική κυβέρνηση κατάφερε να συστήσει ένα οικονομικό πρόγραμμα βοήθειας δισεκατομμυρίων μια και η χώρα διέθετε πλεονάσματα και ήταν σε θέση να το κάνει.
Ισχυρό σύστημα υγείας
Η Γερμανία αύξησε γρήγορα τον αριθμό των ΜΕΘ και διενήργησε πολλά τεστ άμεσα
Επίσης το σύστημα υγείας προετοιμάστηκε έγκαιρα. Και παρόλο που η Γερμανία ούτως ή άλλως σε παγκόσμιο επίπεδο βρίσκεται σε καλή θέση όσον αφορά τον αριθμό των ΜΕΘ, κατάφερε πολύ γρήγορα να αυξήσει τον αριθμό τους. Δημιουργήθηκε ένα ψηφιακό αρχείο για όλη τη χώρα όπου καταγράφονταν οι ελεύθερες ΜΕΘ. Πολύ νωρίς επεκτάθηκαν και τα τεστ. Σε αυτήν την περίπτωση ο ομοσπονδιακός χαρακτήρας της χώρας αποδείχθηκε θετικός μιας και τα ομόσπονδα κρατίδια μπορεί να είχαν τις γενικές κατευθύνσεις αλλά μπορούσαν να σχεδιάσουν και να χρηματοδοτήσουν αυτόνομα.
Και ο Στέφαν Γκρύνεβαλντ, δημοσκόπος, συγγραφέας και σύμβουλος της γερμανικής κυβέρνησης θεωρεί ότι η Γερμανία σε σύγκριση με άλλες χώρες τα έχει καταφέρει καλά. Σε ένα από τα βιβλία του ασχολείται με τα τυπικά χαρακτηριστικά των Γερμανών και ένα από αυτά είναι η πειθαρχία.
Αυτή είναι όμως η μια πλευρά του νομίσματος. Η Γερμανία είναι επίσης η χώρα της γραφειοκρατίας, των κανόνων αλλά οι Γερμανοί είναι επίσης πρωταθλητές στα ταξίδια. «Μπορούμε να αντέξουμε τους εαυτούς μας μόνο όταν μπορούμε να ξεφεύγουμε με ταξίδια, βόλτες ή εκδρομές για ψώνια» λέει και συμπληρώνει ότι όλα αυτά τα  στοιχεία είναι σημαντικά για να μπορούν οι Γερμανοί να πειθαρχούν. Στην Ισπανία και την Ιταλία οι άνθρωποι δεν μπορούσαν να ξεμυτίσουν, όμως η γερμανική κυβέρνηση αποφάσισε να μην ακολουθήσει αυτό τον πολύ αυστηρό δρόμο αλλά την επιβολή των αποστάσεων, τα μέτρα υγιεινής και τον περιορισμό των κοινωνικών επαφών.
Κερδισμένοι Χριστιανοδημοκράτες
Στο 40% τα ποσοστά των Χριστιανοδημοκρατών - στα ύψη και πάλι η δημοφιλία της Μέρκελ
Αυτή η πολιτική είχε ως αποτέλεσμα τα ποσοστά των Χριστιανοδημοκρατών να εκτοξευθούν κατά δέκα μονάδες και να φθάσουν στο 40%. Τέτοια ποσοστά είχε χρόνια να δει το κόμμα.
Εν τω μεταξύ όμως ο αρχικός ενθουσιασμός έχει αρχίσει να μειώνεται διότι τα προβλήματα στην οικονομία από το lockdown έχουν αρχίσει να διαφαίνονται και πολλοί πλέον επικρίνουν την κυβέρνηση ότι ήταν πολύ αυστηρή με την επιβολή των περιοριστικών μέτρων. Μερικά κρατίδια δήλωσαν ότι θα αυτονομηθούν και θα ακολουθήσουν τη δική τους πολιτική, γεγονός που υποστηρίζεται και από το επιδημιολογικό ινστιτούτο Ρόμπερτ Κοχ, το οποίο θεωρεί ότι οι τοπικές κοινωνίες γνωρίζουν καλύτερα τι χρειάζονται. Ο Στέφαν Γκρύνεβαλντ θεωρεί πάντως ότι η κρίση αυτή ανέδειξε και τις αντιθέσεις μεταξύ των πολιτών. Κάποιοι κατάφεραν να προσαρμοστούν καλά κάποιοι άλλοι έζησαν αυτή την περίοδο σαν κόλαση. Αντιπαλότητες, φθόνος και θέματα δικαίου γίνονται ακόμα πιο έντονα, συμπληρώνει.
Σε γενικές γραμμές όμως, υποστηρίζει ότι οι Γερμανοί επέδειξαν πειθαρχία και συχνά η κατάσταση αντιμετωπίστηκε με δημιουργική φαντασία. Ενισχύθηκαν οι σχέσεις με τους γείτονες, οι βόλτες στη φύση και η ικανότητα να περνάς καλά με λιγότερα. Και αυτό είναι κάτι που πιθανολογεί ότι θα παραμείνει ως παρακαταθήκη και μετά την πανδημία.
Κάι Αλεξάντερ Σολτς
Επιμέλεια: Μαρία Ρηγούτσου
</doc>
<doc docid='dw_53333368' lang='ell' type='mono' source='https://www.dw.com/el/el/η-βόννη-έχει-χώρο-για-πρόσφυγες/a-53333368' term='κορωνοϊός'>
Ήταν μια διαμαρτυρία εθελοντών, ακτιβιστών, φοιτητών αλλά και απλών πολιτών, διαφορετική από αυτές που έχουμε συνηθίσει. Αναγκαστικά διαφορετική εξαιτίας της πανδημίας που έχει αλλάξει τα δεδομένα και στις δημόσιες συναθροίσεις. «Αλληλεγγύη για όλους» έλεγε το κάλεσμα στα social media και παρά τις αποστάσεις που έπρεπε να τηρούνται και τις μάσκες προστασίας τα συνθήματα των συγκεντρωμένων στην κεντρική Marktplatz της Βόννης ήταν σαφή και ηχηρά: «Έχουμε χώρο για τους πρόσφυγες!» (Wir haben Platz), «Να μην μείνει κανείς πίσω» (Leave no one behind), «Εκκενώστε τη Μόρια!» (Evacuate Moria).
«Εκκενώστε τη Μόρια!» - Γραμμένο σε κεντρικούς δρόμους της Βόννης
Η κυριακάτικη πρωτοβουλία ξεκίνησε μέσω διαδικτύου. Διοργανώθηκε από οκτώ ανθρωπιστικές ΜΚΟ, οργανώσεις αρωγής και πρωτοβουλίες από τη Βόννη που εστιάζουν σε θέματα προσφύγων και μεταναστών και οι οποίες συνεργάζονται με εθελοντές που βρίσκονται στη Μόρια ή σε αποστολές διάσωσης προσφύγων στη Μεσόγειο. Όπως ανέφερε στην DW η 23χρονη Ντάνα από την πρωτοβουλία Seebrücke Bonn, στόχος είναι να γίνει γνωστή στους περαστικούς η πραγματική κατάσταση στα προσφυγικά κέντρα των ελληνικών νησιών και ειδικά στη Μόρια. «Θεωρούμε ότι το προσφυγικό δεν παρουσιάζεται από τα γερμανικά μέσα με επαρκή τρόπο, γι αυτό θέλουμε με παρόμοιες δράσεις να ευαισθητοποιήσουμε, όσο μπορούμε, την κοινωνία των πολιτών. Και η Βόννη έχει χώρο (Βonn hat Platz) είναι το μήνυμα που θέλουμε να στείλουμε» λέει η Ντάνα. H ίδια έχει δραστηριοποιηθεί τα τελευταία χρόνια σε δομές υποδοχής προσφύγων που έφταναν στη Γερμανία από ελληνικά προσφυγικά κέντρα κι έτσι έχει ακούσει από πρώτο χέρι τις εμπειρίες και εξιστορήσεις τους. «Η γερμανική κυβέρνηση με την υποδοχή 57 προσφυγόπουλων κινείται μόνο στα όρια των συμβολισμών, ενώ στην πραγματικότητα μιλάμε για 40.000 ανθρώπους που είναι εγκλωβισμένοι στα ελληνικά νησιά και χρειάζονται άμεση βοήθεια. Το βρίσκω σκανδαλώδες» λέει η Ντάνα.
«Να δείξουν αλληλεγγύη οι πολίτες στη Γερμανία»
Η Ντάνα (αριστερά), o Kάι και η Σαρλότε δεν μένουν με σταυρωμένα χέρια και διαδηλώνουν για την υποδοχή προσφύγων σε γερμανικές πόλεις, όπως η Βόννη
Για την Σαρλότε, νεαρή φοιτήτρια Ιατρικής, η οποία είναι μέλος της οργάνωσης διάσωσης προσφύγων στη Μεσόγειο See Eye και η οποία έχει κάνει Erasmus στη Θεσσαλονίκη, είναι σημαντικό οι απλοί πολίτες να κάνουν ό,τι μπορούν για να ελαφρύνουν την κατάσταση που επικρατεί στα προσφυγικά κέντρα των ελληνικών νησιών αλλά και στη νότια Ιταλία. «Δεν πρέπει απαραίτητα να συντρέξουν στα εξωτερικά σύνορα της ΕΕ. Αρκεί σε τοπικό επίπεδο οι κάτοικοι της Βόννης να δηλώσουν πρόθυμοι να υποδεχθούν πρόσφυγες».
Η Σαρλότε επρόκειτο να φύγει στην Ελλάδα για να βοηθήσει εθελοντικά πρόσφυγες εκεί, αλλά ο κορωνοϊός ανέστειλε τα σχέδιά της. Θα πάει όμως σίγουρα, όπως λέει, γιατί το θεωρεί σημαντικό. «Μιλάω με ανθρώπους που βρίσκονται στη Λέσβο. Μου μεταφέρουν ότι η κατάσταση είναι  δραματική. Στις αρχές Μαρτίου, όταν συνέβησαν τα γεγονότα στα ελληνοτουρκικά σύνορα, πολλοί άνθρωποι άρχισαν να καταφθάνουν ξανά στη Λέσβο. Τότε περίπου ξέσπασε και η πανδημία του κορωνοϊού στην Ευρώπη και την Ελλάδα. Είναι πολύ δύσκολο να λάβουν προστασία και περίθαλψη οι άνθρωποι στη Μόρια. Από ιατρική άποψη τα μέτρα που πήραμε στην Ευρώπη είναι αδύνατο να εφαρμοστούν εκεί. Πολλοί άνθρωποι μένουν ακόμη και σε παραλίες, όπου συχνά φθάνουν κολυμπώντας, αφού έχουν αναποδογυριστεί τα πλοιάρια που τους μετέφεραν. Δεν έχουν πρόσβαση σε πόσιμο νερό. Είναι η απόλυτη υγειονομική καταστροφή από ιατρική και ανθρωπιστική άποψη». Η Σαρλότε καλεί τους συμπολίτες της εν καιρώ πανδημίας να μην μένουν απλώς στο σπίτι βλέποντας Netflix, αλλά να είναι παρόντες στη δημόσια συζήτηση ή να κάνουν ίσως κάποια δωρεά. «Είναι απλό».
«Μπορούμε να πετύχουμε πολλά σε τοπικό επίπεδο»
Ως «απόλυτη υγειονομική και ανθρωπιστική καταστροφή» περιγράφει την κατάσταση στη Μόρια η Σαρλότε, φοιτήτρια Ιατρικής
«Είναι πολλά αυτά που μπορούμε να κάνουμε ξεκινώντας από τοπικό επίπεδο. Και στη Γερμανία βλέπουμε πόσες λύσεις θα υπήρχαν για το προσφυγικό, εάν η πολιτική απλά το ήθελε» συμπληρώνει ο 26χρονος Κάι που έχει σπουδάσει Μαθηματικά και Πολιτικές Επιστήμες και τα τελευταία χρόνια είναι ενεργός τόσο στην πρωτοβουλία Seebrücke Bonn όσο και στην οργάνωση See Eye, με την οποία σχεδιάζει να φύγει σε κάποια αποστολή διάσωσης στη Μεσόγειο – όταν οι καιροί το επιτρέψουν. Ο Κάι αναφέρει ότι η Βόννη διαθέτει σχεδόν 330 καταλύματα, όπου θα μπορούσαν να φιλοξενηθούν πρόσφυγες. «Θα μπορούσαμε κάλλιστα να δεχθούμε ανθρώπους από τα προσφυγικά κέντρα των ελληνικών νησιών. Αυτό δεν ισχύει μόνο για τη Βόννη αλλά για όλη τη Γερμανία. Υπάρχουν χώροι αλλά δεν συμβαίνει τίποτα».
Για τον Κάι είναι άδικο να γίνεται στη χώρα του έκκληση για αλληλεγγύη την εποχή του κορωνοϊού κι αυτή να αφορά μόνο τους Γερμανούς και όχι όλους τους ανθρώπους, πόσο μάλλον όταν εντός της ΕΕ υπάρχουν τόσοι πρόσφυγες που ζουν υπό άθλιες συνθήκες. «Δεν μπορούμε να το ανεχτούμε» λέει εμφατικά. Όσο για την ΕΕ, ο Κάι θεωρεί ότι φέρει επίσης μεγάλη ευθύνη επειδή δεν έχει πιέσει επαρκώς για την κατανομή προσφύγων σε όλα τα κράτη-μέλη, ενώ αναφορικά με τη Γερμανία και τη Γαλλία θεωρεί ότι θα μπορούσαν να είχαν κάνει ήδη πολύ περισσότερα.
Η Βόννη πάντως είναι μία από τις 144 γερμανικές «Πόλεις -Ασφαλή Λιμάνια», οι οποίες εδώ και κάποιους μήνες έχουν δηλώσει πρόθυμες να δεχθούν πρόσφυγες από τα κέντρα των νησιών του Αιγαίου. Ωστόσο μέχρι σήμερα η πρωτοβουλία συναντά εμπόδια, διότι η προσφυγική και μεταναστευτική πολιτική εμπίπτουν στις αρμοδιότητες της ομοσπονδιακής κυβέρνησης και της Βundestag. Aποφάσεις δηλαδή που αφορούν την υποδοχή προσφύγων δεν μπορούν να λαμβάνονται σε τοπικό επίπεδo. Ωστόσο πρωτοβουλίες σαν κι αυτές στη Βόννη μπορούν να λειτουργήσουν ως μοχλός πίεσης, υποδεικνύοντας την κατεύθυνση. Το μήνυμα είναι σαφές: υπάρχουν χώροι για υποδοχή προσφύγων και είναι διαθέσιμοι. Αρκεί να δοθεί το πράσινο φως από τους ιθύνοντες στο Βερολίνο.
Δήμητρα Κυρανούδη
</doc>
<doc docid='dw_53347082' lang='ell' type='mono' source='https://www.dw.com/el/el/γερμανική-επίδειξη-ισχύος-απέναντι-στην-εκτ/a-53347082' term='κορωνοϊός'>
Το θέμα που κυριαρχεί στα σχόλια του γερμανικού Τύπου είναι η απόφαση του Ανώτατου Συνταγματικού Δικαστηρίου για το πρόγραμμα αγοράς ομολόγων της ΕΚΤ που ξεκίνησε τον Μάρτιο του 2015.
Ωστόσο να ξεκινήσουμε με ένα σχόλιο της Süddeutsche Zeitung για την πολύπαθη Ιταλία που μετά από τόσο καιρό χαλάρωσε τα μέτρα για την αντιμετώπιση της πανδημίας από τον κορωνοϊό. Η εφημερίδα υπογραμμίζει: «Το τραύμα των προηγούμενων εβδομάδων θα μείνει για καιρό. Τώρα οι αριθμοί επιβεβαιώνουν μια δραματική αύξηση των θανάτων με αφορμή τον κορωνοϊό. Στο Μπέργκαμο και τα περίχωρα πέθαναν στην πρώτη φάση της κρίσης έξι φορές περισσότεροι άνθρωποι από ό,τι συνήθως. Επιπλέον 568%, απίστευτο να το φανταστεί κανείς. Ίσως οφείλεται σε αυτό το βαθύ τραύμα που δεν εναντιώθηκαν ποτέ οι Ιταλοί στα σκληρά μέτρα της κυβέρνησης. Αντίθετα τα υπέμειναν καρτερικά. Φυσικά η ανησυχία για την οικονομία είναι μεγάλη. Ποτέ όμως δεν στάθηκε στη ζυγαριά απέναντι στη ζωή. Απέναντι σε καμία ζωή, ακόμα και του ανήμπορου και του άρρωστου.  Και ίσως και αυτό να αποτελέσει ένα θεμέλιο για το μέλλον».
Μια ιστορική δικαστική απόφαση
«Παράξενη επίδειξη ισχύος» του Συνταγματικό Δικαστηρίου της Καρλσρούης έναντι της Ευρωπαϊκής Κεντρικής Τράπεζας στην Φρανκφούρτη
Το Ανώτατο Συνταγματικό Δικαστήριο της Γερμανίας απεφάνθη χθες ότι ο τρόπος με τον οποίο ελήφθη το 2015 η απόφαση της Ευρωπαϊκής Κεντρικής Τράπεζας (ΕΚΤ) να θεσπίσει το πρόγραμμα αγοράς κρατικών ομολόγων στις δευτερογενείς αγορές (PSPP) προκειμένου να αποφευχθεί ένας αποπληθωρισμός δεν έγινε βάσει του δικαίου της ΕΕ καθώς επίσης ότι ήρθε σε αντίθεση και με το γερμανικό Σύνταγμα. Η απόφαση αυτή σχολιάζεται εκτενώς στον γερμανικό Τύπο. Το Spiegel επιγράφει  σχόλιό του «Η παράξενη επίδειξη ισχύος των δικαστών του Συνταγματικό Δικαστηρίου» και παρατηρεί: «Η απόφαση μοιάζει με γροθιά. Σε τελική ανάλυση η ΕΚΤ με την έκδοση ομολόγων κράτησε χαμηλά τα επιτόκια τα προηγούμενα χρόνια και την οικονομία ζωντανή και πρόσφατα, με αφορμή την κρίση εξαιτίας της πανδημίας του κορωνοϊού και τη φοβερή κατάρρευση της οικονομίας από τον Β‘ Παγκόσμιο Πόλεμο, θέσπισε ένα παρόμοιο πρόγραμμα. Γιατί, θα μπορούσε να διερωτηθεί κανείς, το Ομοσπονδιακό Συνταγματικό Δικαστήριο ειδικά τώρα, τορπιλίζει αυτά τα σημαντικά μέτρα βοήθειας;».
Και το άρθρο συνεχίζει: «Αυτή η κατηγορία όμως δεν έχει βάση. Είναι υποχρέωση των δικαστών να εξετάζουν τις συνταγματικές προσφυγές και το γεγονός ότι η απόφαση εκδόθηκε τώρα είναι καθαρή σύμπτωση. Κι όμως αυτή η απόφαση δεν προκαλεί σύγχυση μόνο εκ πρώτης όψεως, όπως δήλωσε όταν την ανακοίνωνε ο πρόεδρος του δικαστηρίου Φόσκουλε, αλλά και εκ δεύτερης όψεως. Κυρίως το αιτιολογικό της απόφασης φαντάζει περίεργο. Οι δικαστές επιρρίπτουν στους κεντρικούς τραπεζίτες, ότι δεν σκέφθηκαν αρκετά τις παράπλευρες συνέπειες του προγράμματος αγοράς ομολόγων και ότι δεν έκαναν προβλέψεις για τις οικονομικές συνέπειες, τι σημαίνουν δηλαδή τα πολύ χαμηλά επιτόκια για τους επενδυτές, τους ιδιοκτήτες ακινήτων, τους καταθέτες, τις επιχειρήσεις.  Σαν να μην ήταν γνωστά όλα αυτά εδώ και χρόνια και σαν να μην είχαν ευρέως συζητηθεί από τα μέλη του συμβουλίου της ΕΚΤ. Συνέχεια ο πρόεδρος της ΕΚΤ Μάριο Ντράγκι, αλλά και οι διοικητές των εθνικών κεντρικών τραπεζών, όπως ο Γερμανός Γενς Βάιντμαν καταδείκνυαν τις συνέπειες και είχαν έντονες αντιπαραθέσεις πάνω σε αυτή τη βάση».
«Αμφιλεγόμενη, ευρωσκεπτικιστική απόφαση που προκαλεί σύγχυση»
«Αργότερα μπορεί να προκύψουν τα ομόλογα για το κλίμα και κάποια στιγμή θα έρθουν και τα ευρωομόλογα...»
H Welt γράφει για το ίδιο θέμα: «Πολλοί πολίτες εδώ στη χώρα θα αισθανθούν δικαιωμένοι με την κριτική τους απέναντι στην ΕΚΤ. Αλλά ας μη βιαστούν να πανηγυρίσουν. Εάν η ΕΚΤ δεν είναι πλέον διαθέσιμη ως πυροσβέστης, αυτόματα θα αυξάνεται η πίεση στις εθνικές κυβερνήσεις, όπως στη Γερμανία, την Ολλανδία ή τη Φιλανδία να δεχθούν άμεσους τρόπους για τη μεταφορά κεφαλαίων. Τώρα Ρώμη, Παρίσι και Μαδρίτη με μια φωνή ζητούν τα κορωνοoμόλογα, αργότερα μπορεί να είναι τα ομόλογα για το κλίμα και κάποια στιγμή θα έρθουν και τα ευρωομόλογα».
H Zeit στη διαδικτυακή της σελίδα σχολιάζει: «Το Ομοσπονδιακό Συνταγματικό Δικαστήριο έκρινε εν μέρει αντισυνταγματική την αγορά ομολόγων από την Ευρωπαϊκή Κεντρική Τράπεζα. Αυτή η δικαστική απόφαση δεν προοιωνίζει το τέλος της Νομισματικής Ένωσης. Έστω αυτό. Το Ομοσπονδιακό Συνταγματικό Δικαστήριο αφήνει αρκετά παραθυράκια ανοιχτά για να συνεχιστεί το πρόγραμμα αγοράς ομολόγων. Αυτό όμως είναι και το μόνο θετικό που μπορεί να πει κανείς για αυτή την αμφιλεγόμενη οικονομικά και ευρωσκεπτικιστική απόφαση που προκαλεί σύγχυση».
Μαρία Ρηγούτσου
</doc>
<doc docid='dw_53342158' lang='ell' type='mono' source='https://www.dw.com/el/el/η-γερμανία-οδεύει-προς-τη-νέα-κανονικότητα/a-53342158' term='κορωνοϊός'>
Σε τηλεδιάσκεψη αυτή την Τετάρτη η καγκελάριος Άνγκελα Μέρκελ και οι πρωθυπουργοί των κρατιδίων θα συζητήσουν ένα κοινό πρόγραμμα για την σταδιακή άρση σειράς περιοριστικών μέτρων που έχουν θεσπιστεί προκειμένου να περιοριστεί η εξάπλωση του κορωνοϊού. Η ατζέντα των συνομιλιών συμπεριλαμβάνει μεταξύ άλλων την επανέναρξη των ποδοσφαιρικών αγώνων της Bundesliga, χαλάρωση των περιοριστικών μέτρων σε ό,τι αφορά τις επαφές αλλά και κανόνες για την επαναλειτουργία των χώρων εστίασης και των ξενοδοχείων.
Και ενώ είχε συμφωνηθεί ότι οι αποφάσεις θα παίρνονταν με συντονισμένο τρόπο αρκετοί πρωθυπουργοί κρατιδίων ανακοίνωναν τις τελευταίες ημέρες την χαλάρωση περιορισμών για τις περιφέρειες τους. Επειδή τα θέματα υγείας υπάγονται στη δική τους αρμοδιότητα η ομοσπονδιακή κυβέρνηση εξαρτάται από την καλή τους θέληση για συνεννόηση σε ζητήματα που αφορούν της προστασίας της υγείας. Ασκώντας κριτική σε πρωθυπουργούς που «προτρέχουν» ο ομοσπονδιακός υπουργός Υγείας Γενς Σπαν τόνισε σε ραδιοφωνική του συνέντευξη (Deutschlandfunk) ότι τα «πολλά διαφορετικά μηνύματα» δεν συμβάλλουν «σε μια ενιαία προσέγγιση».
Στη Βαυαρία ανοίγουν εστίαση και ξενοδοχεία
Ολοκληρωμένο σχέδιο χάλαρωσης των περιορισμών ανακοίνωσε ο Μ. Ζέντερ
Οι μέχρι στιγμής αποφάσεις των κρατιδίων αφορούν μεμονωμένα μέτρα όπως το άνοιγμα θρησκευτικών ναών (Αμβούργο) ως και ολοκληρωμένα σχέδια. Ένα τέτοιο κατέθεσε ο βαυαρός πρωθυπουργός Μάρκους Ζέντερ σε συνέντευξη τύπου το μεσημέρι της Τρίτης. Αιτιολογώντας τις προβλεπόμενες χαλαρώσεις επισήμανε πως «ο περιορισμός των βασικών δικαιωμάτων δικαιολογείται μόνο όταν είναι ενδεδειγμένος.» Το κρατίδιό του έχει ξεπεράσει αυτό το στάδιο. Το ζητούμενο τώρα είναι «περισσότερη ελευθερία, αλλά και περισσότερη ευθύνη για τον καθένα.» Όπως τόνισε, η Βαυαρία σταδιακά αλλά «με υψηλές απαιτήσεις ασφαλείας» οδεύει προς μια «νέα κανονικότητα.»
Με την προϋπόθεση ότι θα τηρούνται οι υγειονομικοί και οι κανόνες απόστασης θα χαλαρώσουν εντός του Μαΐου σταδιακά οι περιορισμοί που αφορούν την επαφή μεταξύ ατόμων, θα επιτρέπεται η επίσκεψη συγγενών σε γηροκομεία, τα καταστήματα θα λειτουργούν χωρίς τον περιορισμό των 800 τ.μ., θα ανοίξουν παιδικές χαρές και ζωολογικοί κήποι όπως και παιδικοί σταθμοί και σχολεία για το 50% των παιδιών. Στις 18 Μαΐου ξεκινά η υπαίθρια εστίαση, μια εβδομάδα αργότερα ανοίγουν και οι κλειστοί χώροι εστίασης, και από τις 30 Μαϊου θα επαναλειτουργήσούν τα ξενοδοχεία.
Ενδεχομένως επιστροφή στο lock down
Η απόσταση θα πρέπει να τηρείται και στο μέλλον
Παράλληλα με αυτές τις ανακοινώσεις ο Μάρκους Ζέντερ προειδοποίησε ότι η Βαυαρία είναι έτοιμη σε περίπτωση ενός νέου κύματος κορωνοϊού να επαναφέρει τους περιορισμούς. Πάντως, αυτός φαίνεται να είναι ο ελάχιστος στόχος που θα επιδιώξει να πετύχει την Τετάρτη με τους πρωθυπουργούς των κρατιδίων η καγκελάριος. Σύμφωνα με την εφημερίδα Bild στα πρόθυρα της τηλεδιάσκεψης η Άνγκελα Μέρκελ έχει προτείνει να συνδεθεί η χαλάρωση των περιοριστικών μέτρων με μια ρήτρα: Αν σε κάποιο νομό καταγραφεί εντός 7 ημερών η μόλυνση 35 ατόμων ανά 100.000 κατοίκους σε διαφορετικά σημεία, τότε θα πρέπει σε αυτό το νομό να ισχύουν ξανά τα περιοριστικά μέτρα που είχαν τεθεί σε εφαρμογή στις 20 Απριλίου. Αυτό θα σήμαινε για παράδειγμα το κλείσιμο των σχολείων, των κομμωτηρίων, μεγάλου μέρους του λιανικού εμπορίου όπως και επαναφορά των αυστηρών περιορισμών μετακίνησης.
Παναγιώτης Κουπαράνης, Βερολίνο
</doc>
<doc docid='dw_53337118' lang='ell' type='mono' source='https://www.dw.com/el/el/εν-μέρει-αντισυνταγματική-η-αγορά-ομολόγων-από-την-εκτ/a-53337118' term='κορωνοϊός'>
Το ανώτατο δικαστήριο της Γερμανίας απεφάνθη σήμερα ότι ο τρόπος με τον οποίο ελήφθη το 2015 η απόφαση της Ευρωπαϊκής Κεντρικής Τράπεζας (ΕΚΤ) να θεσπίσει το πρόγραμμα αγοράς κρατικών ομολόγων στις δευτερογενείς αγορές (PSPP) προκειμένου να αποφευχθεί ένας αποπληθωρισμός δεν έγινε βάσει του δικαίου της ΕΕ.
Σύμφωνα με τον πρόεδρο του δικαστηρίου Αντρέας Φόσκουλε «για πρώτη φορά στην ιστορία του το Ομοσπονδιακό Συνταγματικό Δικαστήριο διαπιστώνει ότι ενέργειες και αποφάσεις ευρωπαϊκών οργάνων εμφανώς δεν καλύπτονται από την ευρωπαϊκή κατανομή αρμοδιοτήτων και συνεπώς στερούνται αποτελεσματικότητας στη Γερμανία.» Η απόφαση των γερμανών δικαστών βρίσκεται σε αντίθεση με αποφάσεις του Ευρωπαϊκού Δικαστηρίου, που είχε εγκρίνει τη διαδικασία που ακολουθήθηκε στην περίπτωση του PSPP (Public Sector Purchase Programme - παρέμβαση στην αγορά ομολόγων).
Το Γερμανικό Συνταγματικό Δικαστήριο υπογραμμίζει τον ενισχυμένο ρόλο του κοινοβουλίου στα δημοσιονομικά
Το δικαστήριο της Καρλσρούης θεωρεί επίσης ότι δεν τηρήθηκε η αρχή της αναλογικότητας, ενώ θα έπρεπε να είχε ληφθεί υπόψη η γνώμη κυβερνήσεων και εθνικών κοινοβουλίων. Η ΕΚΤ δηλαδή δεν θα έπρεπε να είχε αποφασίσει μόνη της για ένα πρόγραμμα που πήρε τόσες μεγάλες οικονομικές και δημοσιονομικές διαστάσεις. Σε ό,τι αφορά τη Γερμανία, δεδομένου ότι στην αγορά ομολόγων εμπλέκεται και η Κεντρική Τράπεζα της χώρας, θα έπρεπε να είχε προηγηθεί συζήτηση και απόφαση της βουλής, διότι βάσει του γερμανικού Συντάγματος το σώμα αυτό έχει τη δημοσιονομική εξουσία. Στο πλαίσιο του προγράμματος PSPP η ΕΚΤ είχε αγοράσει από το Μάρτιο 2015 ως τα τέλη 2018 κρατικά και άλλα ομόλογα αξίας 2,6 τρισεκατομμυρίων ευρώ.
Επί της ουσίας νόμιμο το PSPP
Ικανοποιημένος από την απόφαση του δικαστηρίου ο Μπερντ Λούκε
Σύμφωνα με τη σημερινή απόφαση μετά από μια μεταβατική περίοδο τριών μηνών θα απαγορεύεται στην Κεντρική Τράπεζα της Γερμανίας να συμμετέχει στο πρόγραμμα αγοράς ομολόγων της ΕΚΤ, αν προηγουμένως το Συμβούλιο της ΕΚΤ σε νέα του απόφαση δεν εξηγεί με «διαφανή» τρόπο ότι το πρόγραμμα τηρεί την αρχή της αναλογικότητας. Ο άλλος τρόπος για να εξασφαλιστεί η γερμανική συμμετοχή στο πρόγραμμα είναι βέβαια σχετική απόφαση του γερμανικού κοινοβουλίου.
Το Ομοσπονδιακό Συνταγματικό Δικαστήριο απέρριψε όμως σήμερα μια άλλη εξίσου σημαντική «κατηγορία» των προσφευγόντων. Οι δικαστές κατέστησαν σαφές ότι το PSPP δεν παραβιάζει την απαγόρευση της νομισματικής χρηματοδότησης. Με άλλα λόγια, το πρόγραμμα αυτό δεν συνιστά χορήγηση πίστωσης σε κράτη-μέλη της ευρωζώνης, που αντιμετωπίζουν οικονομικές δυσκολίες, όπως η Ιταλία.
Τα τρέχοντα προγράμματα της ΕΚΤ προκειμένου να αντιμετωπιστούν οι συνέπειες της κρίσης του κορωνοϊού δεν ήταν αντικείμενο της δίκης. Προσφεύγοντες ήταν μια ομάδα συντηρητικών καθηγητών και πολιτικών γύρω από τον άλλοτε αντιπρόεδρο του βαυαρικού CSU Πέτερ Γκαουβάιλερ και του πρώτου προέδρου του εθνικιστικού AfD Μπερντ Λούκε, o οποίος σήμερα βρίσκεται εκτός κόμματος.
Παναγιώτης Κουπαράνης, Βερολίνο
</doc>
<doc docid='dw_53336172' lang='ell' type='mono' source='https://www.dw.com/el/el/δεκαπλάσια-τα-κρούσματα-στη-γερμανία/a-53336172' term='κορωνοϊός'>
Πολλαπλάσιος από τον επίσημο αριθμό που ανακοινώνει καθημερινά το επιδημιολογικό ινστιτούτο Robert Koch ενδέχεται να είναι ο πραγματικός αριθμός των ανθρώπων που έχουν μολυνθεί από τον κορωνοϊό στη Γερμανία. Αυτό προκύπτει από έρευνα που πραγματοποίησε το Πανεπιστήμιο της Βόννης στην κοινότητα Γκάνγκελτ της περιφέρειας του Χάινσμπεργκ που θεωρείται η εστία της πανδημίας στη Γερμανία καθότι εκεί είχαν καταγραφεί τα πρώτα μαζικά κρούσματα στη χώρα.
Η έρευνα πραγματοποιήθηκε το διάστημα μεταξύ 30 Μαρτίου και 6 Απριλίου με τη συμμετοχή 919 ατόμων από 405 νοικοκυριά. Σύμφωνα με τον επικεφαλής της έρευνας λοιμωξιολόγο Χέντρικ Στρέεκ, από την έρευνα προκύπτει ότι το 15,5% των συμμετεχόντων είχαν προσβληθεί από τον κορωνοϊό. Το ποσοστό αυτό είναι πενταπλάσιο από το επίσημο ποσοστό του 3,1% των κρουσμάτων στην περιοχή.
Στο μικροσκόπιο των επιστημόνων βρέθηκε φυσικά και η λεγόμενη θνητότητα, το ποσοστό δηλαδή των θανάτων επί του συνολικού αριθμού των μολυνθέντων. Βάσει της έρευνας η θνητότητα στο Γκάνγκελτ κυμαίνεται στο 0,37%.
1,8 εκατομμύρια κρούσματα στη Γερμανία;
Ο καθηγητής Χέντρικ Στρέεκ διευθύνει το Ινστιτούτο Ιολογίας της Βόννης.
Ιδιαίτερο ενδιαφέρον παρουσιάζουν και τα πορίσματα της έρευνας όσον αφορά τη συμπτωματολογία, αφού το 22% των ασθενών δεν παρουσίασαν το παραμικρό σύμπτωμα και έμαθαν ότι είχαν προσβληθεί στο πλαίσιο της συμμετοχής τους στην έρευνα. Όπως εξήγησε ο Γκύντερ Χάρτμαν, ο οποίος συνυπογράφει την έρευνα, «κάθε φαινομενικά υγιής που συναντούμε μπορεί να έχει τον ιό χωρίς να το γνωρίζει. Πρέπει να το συνειδητοποιήσουμε αυτό και να συμπεριφερόμαστε αναλόγως», επισήμανε ο επιστήμονας, τονίζοντας πόσο σημαντικό είναι να τηρούνται οι αποστάσεις ασφαλείας και τα μέτρα υγιεινής.
Σύμφωνα με μαθηματικό μοντέλο που ανέπτυξαν οι επιστήμονες στη βάση των πορισμάτων και της θνητότητας ειδικότερα, ο εκτιμώμενος αριθμός των πραγματικών κρουσμάτων στη Γερμανία υπολογίζεται στα 1,8 εκατομμύρια. Ο αριθμός αυτός προκύπτει βάσει της θνητότητας του 0,37% που προέκυψε από την έρευνα και λαμβάνοντας υπόψη τον επίσημο αριθμό των 6.700 περίπου θανάτων στη χώρα. Ο εκτιμώμενος αριθμός των πραγματικών κρουσμάτων είναι δηλαδή δεκαπλάσιος από τον επίσημο αριθμό των 165.000 επιβεβαιωμένων. Ωστόσο, «φυσικά και πρέπει να αντιμετωπίζουμε τα αποτελέσματα με επιφύλαξη διότι πρόκειται απλώς για εκτιμήσεις», σημείωσε ο επικεφαλής της έρευνας Στρέεκ.
Κριτική στην έρευνα
Χάινσμπεργκ, η πρώτη εστία της πανδημίας στη Γερμανία
Αξίζει να σημειωθεί ότι η έρευνα είναι αρκετά διαφιλονικούμενη σε επιστημονικούς κύκλους στη Γερμανία. Ένας από τους λόγους είναι ο συγκριτικά χαμηλός αριθμός των θανάτων στο Γκάνγκελτ. Ο υπολογισμός της θνητότητας προέκυψε από μόλις επτά καταγεγραμμένους στο πλαίσιο της έρευνας θανάτους. Επίσης στο δείγμα των 1.000 ατόμων συμμετείχαν δυσανάλογα λίγα παιδιά και πολλοί ηλικιωμένοι. Οι ίδιοι οι επιστήμονες που διεξήγαγαν την έρευνα παραδέχονται ότι η κατάσταση στο Γκάνγκελτ μπορεί να συγκριθεί εν γένει με άλλες περιοχές της Γερμανίας «μόνο υπό προϋποθέσεις».
Κριτική έχει ασκηθεί στην έρευνα και για το αμιγώς επικοινωνιακό σκέλος. Καθότι έγινε για λογαριασμό και κατ’ εντολή της κυβέρνησης του κρατιδίου της Βόρειας Ρηνανίας-Βεστφαλίας, τα ενδιάμεσα πορίσματα των επιστημόνων που είχαν παρουσιαστεί στις αρχές Απριλίου με τη συμμετοχή μάλιστα του τοπικού πρωθυπουργού Λάσετ περιείχαν και συστάσεις προς την πολιτική.
Κώστας Συμεωνίδης (dpa,epd)
</doc>
<doc docid='dw_53332983' lang='ell' type='mono' source='https://www.dw.com/el/el/τουρισμός-με-δόσεις-στην-ισπανία/a-53332983' term='κορωνοϊός'>
«Σίγουρα θα βρεθούμε στην παραλία κι αυτό το καλοκαίρι» λέει ο Ισπανός οικονομολόγος Άλντο Ολθέσε. Ο ίδιος πιστεύει ότι αυτό είναι σημαντικό, όχι μόνο από οικονομικής απόψεως, αλλά και για ψυχολογικούς λόγους. «Πρέπει να ανοίξουμε και πάλι, πρέπει να δώσουμε μία προοπτική στους 2,7 εκατομμύρια ανθρώπους που ζουν από τον τουρισμό», επισημαίνει. Η καλή είδηση είναι ότι τα ισπανικά νησιά καταγράφουν λιγότερα κρούσματα κορωνοϊού από την ηπειρωτική χώρα. Μερικά από αυτά, όπως η Λα Γκομέρα και το Ελ Ιέρρο, στις Κανάριες Νήσους, δεν έχουν ούτε ένα κρούσμα, σύμφωνα τουλάχιστον με την επίσημη στατιστική. Πάντως ο Ολθέσε πιστεύει ότι «θα ανοίξουν μόνο λίγες και μεγάλες παραλίες, οι οποίες θα οριοθετούνται με πλαστική ταινία, ενώ η αστυνομία θα ελέγχει την είσοδο».
Σύμφωνα με τον μέχρι στιγμής σχεδιασμό η κατάσταση έκτακτης ανάγκης λόγω κορωνοϊού τερματίζεται στις 11 Μαίου. Έτσι η Ισπανία, η χώρα που είχε επιβάλει την πιο αυστηρή απαγόρευση κυκλοφορίας σε όλη την Ευρώπη, επιχειρεί μία προσεκτική επιστροφή στην κανονικότητα. Προκειται για μία δύσκολη ισορροπία, δεδομένου ότι η χώρα θρηνεί περισσότερους από 23.000 νεκρούς λόγω κορωνοϊού. Στην τελευταία συνάντηση της ομάδας G20, μέσω τηλεδιάσκεψης, η υπουργός Τουρισμού Ρέγιες Μαρότο τόνισε την ανάγκη για διεθνή συντονισμό όσον αφορά την επανέναρξη των πτήσεων, αλλά και τις απαραίτητες προδιαγραφές ασφαλείας.
Έλεγχοι στα ισπανικά αεροδρόμια
Η καλή είδηση είναι ότι τα ισπανικά νησιά καταγράφουν λιγότερα κρούσματα κορωνοϊού από την ηπειρωτική χώρα
Ο Αρντ Ρολφς, επικεφαλής της εταιρείας βιοτεχνολογίας Centogene με έδρα το Ροστόκ της Γερμανίας, πιστεύει ότι σύντομα θα γίνονται τεστ για τον κορωνοϊό στα ευρωπαϊκά αεροδρόμια. Η εταιρία του έχει ήδη λανσάρει τεστ στην αγορά και βρίσκεται τώρα σε επαφή με τις ισπανικές αρχές για να διερευνήσει ενδεχόμενη συνεργασία. «Πιστεύω ότι είναι ένα εφικτό για έναν επιβάτη να περνάει από τεστ κατά την άφιξή του και στη συνέχεια να παραμένει άλλες τρεις-τέσσερις ώρες στο αεροδρόμιο εν είδη καραντίνας, εφόσον δεν έχει πιστοποιητικό ανοσίας», λέει ο Ρολφς. Όλα αυτά βέβαια, προσθέτει, μπορεί και να αποτρέψουν τελικά τον κόσμο από την όλη διαδικασία των διακοπών.
Κάθε χρόνο η Ισπανία υποδέχεται 83 εκατομμύρια επισκέπτες από το εξωτερικό. Ο τουρισμός συνεισφέρει περίπου το 14% του ισπανικού ΑΕΠ, ενώ τα συνολικά έσοδα για ξενοδοχεία, εστιατόρια και νυχτερινά κέντρα υπολογίζονταν γύρω στα 92 δις ευρώ για το 2019. Ο πρωθυπουργός Πέδρο Σάντσεθ αποφάσισε να ανοίξουν και πάλι για τον τουρισμό οι 17 αυτόνομες περιφέρειες και πόλεις της Ισπανίας, αλλά «σταδιακά» και «ασυμμετρικά». Όπως εξηγεί ο Ισπανός επιδημιολόγος Χερνάντεθ Αγουάδο «στα νησιά οι κανονισμοί θα είναι λιγότερο αυστηροί, γιατί εκεί υπάρχουν πολύ λιγότερα κρούσματα ή και καθόλου...» Οι ειδικοί εκτιμούν ότι συγκεκριμένα είδη τουρισμού, όπως η ενοικίαση πολυτελών καταλυμάτων και ο ιστιοπλοϊκός τουρισμός θα έχουν προτεραιότητα απέναντι στον μαζικό τουρισμό των μεγάλων ξενοδοχειακών μονάδων με ημιδιατροφή. «Στη Μαγιόρκα υπολογίζουμε ότι μετά τα μέσα Μαΐου θα αρχίσουν να έρχονται και πάλι επιχειρηματίες και ιδιοκτήτες εξοχικών κατοικιών», λέει ο Γερμανός δικηγόρος Τιμ Βιρτ, που διαμένει μόνιμα στο νησί. Τα εστιατόρια θα λειτουργούν κατά πάσα πιθανότητα μόνο σε ανοιχτούς χώρους. Πάντως η αντιπρόεδρος της ισπανικής κυβέρνησης Τερέζα Ριμπέρα ξεκαθαρίζει ότι πρώτα θα επανέλθουν στην κανονικότητα νευραλγικοί κλάδοι και τα μέσα μαζικής μεταφοράς, ενώ αργότερα θα ακολουθήσουν τα επαγγέλματα που σχετίζονται με τη διασκέδαση και την ψυχαγωγία.
Αναζητώντας νέες μορφές οικονομικής δραστηριότητας
Σύντομα ενδέχεται να γίνονται τεστ για τον κορωνοϊό και στα αεροδρόμια κι αυτό θα επηρεάσει θετικά την τουριστική κίνηση
Νέα ώθηση αναμένεται να δοθεί στον περιηγητικό τουρισμό, ο οποίος ίσως προσφέρει μεγαλύτερη αίσθηση ασφάλειας από την παραλία. Το ισπανικό πόρταλ ακινήτων Idealista καταγράφει αυξημένη ζήτηση για ενοικίαση κατοικιών μακριά από τα μεγάλα αστικά κέντρα. «Τις επόμενες εβδομάδες πιστεύω ότι θα ανακάμψει ο εσωτερικός τουρισμός» λέει η Ρόζι Σπέερ, η οποία, μαζί με τον σύζυγό της, διευθύνει το ξενοδοχείο Sant Jaume στη Μαγιόρκα. Η ίδια δεν αναμένει ιδιαίτερη οικονομική επιβάρυνση για το καλοκαίρι. «Έχουμε μόνο έναν υπάλληλο, δεν σερβίρουμε φαγητό παρά μόνο πρωϊνό, οπότε το ανελαστικό κόστος δεν είναι τόσο σημαντικό», επισημαίνει. Πάντως τα τουριστικά έσοδα δεν επαρκούν για να ανακάμψει η υπερχρεωμένη Ισπανία. Σε καμία άλλη χώρα ο τουρισμός δεν συνεισφέρει τόσο μεγάλο ποσοστό του ΑΕΠ. Μάλιστα στις Βαλεαρίδες Νήσους εκτιμάται ότι το ποσοστό αυτό φτάνει το 40%.
«Τα προηγούμενα χρόνια κανείς δεν φρόντισε να αναζητήσει νέες μορφές οικονομικής δραστηριότητας και σήμερα βλέπουμε τις συνέπειες», τονίζει ο οικονομολόγος Άλντο Ολθέσε. Κίνδυνο χρεοκοπίας αντιμετωπίζει η εισηγμένη στο χρηματιστήριο ξενοδοχειακή αλυσίδα Sol Meliá και, σύμφωνα με τον Ολθέσε, δεν πρόκειται να διασωθεί χωρίς κρατική χρηματοδότηση. Πολλά από τα αποκαλούμενα chiringuitos, τα γραφικά μπιτς μπαρ που δίνουν μία χαρακτηριστική νότα στο ισπανικό καλοκαίρι, δεν πρόκειται να ανοίξουν φέτος. «Δεν συμφέρει καν να πληρώσουμε δημοτικά τέλη», εξηγεί ο επιχειρηματίας και φωτογράφος Χοσέ Φερέιρο. Επιπλέον, μετά από τόσες εβδομάδες εγκλεισμού, μπορεί οι Ισπανοί να αναθεωρήσουν παραδοσιακές συνήθειες και να μην αποζητήσουν, έστω και για μία φορά την ημέρα, την αυθεντική απόλαυση του καφέ στο μπαρ. «Το βλέπω και με τον εαυτό μου», λέει ο Φερέρο, «μετά από επτά εβδομάδες στο σπίτι μου λείπει όλο και λιγότερο αυτή η επιφανειακή απόλαυση...»
Στέφανι Κλαούντια Μίλερ
Επιμέλεια: Γιάννης Παπαδημητρίου
</doc>
<doc docid='dw_53331358' lang='ell' type='mono' source='https://www.dw.com/el/el/ναι-ή-όχι-στη-χαλάρωση-των-μέτρων/a-53331358' term='κορωνοϊός'>
Στην πρωτοβουλία της Κομισιόν να συγκαλέσει παγκόσμια διάσκεψη δωρητριών χωρών για τη χρηματοδότηση των ερευνών για το εμβόλιο κατά του κορωνοϊού αναφέρεται σχόλιο της εφημερίδας του Μονάχου Süddeutsche Zeitung: «Επειδή το να δίνεις είναι καλύτερο από το να παίρνεις δεν μπορεί κανείς να έχει αντίρρηση για μια διάσκεψη, στην οποία συγκεντρώνονται χρήματα για ένα εμβόλιο κατά του κορωνοϊού. Κι όμως υπάρχουν αντιρρήσεις διότι το πρόβλημα δεν είναι τα λεφτά. Υποσχέσεις για πολλά δισεκατομμύρια υπάρχουν εδώ και καιρό.
Αυτό που λείπει είναι η έλλειψη ενός «πολιτικού νομίσματος», δηλαδή της εμπιστοσύνης. Η διάσκεψη των δωρητριών χωρών είναι στην πραγματικότητα μια διάσκεψη επωφελούμενων χωρών. Οι συμμετέχοντες θέλουν να μεταφέρουν στο εσωτερικό της χώρας τους τη διαβεβαίωση ότι δεν θα ξεχαστούν όταν το εμβόλιο θα είναι διαθέσιμο. Κάτι τέτοιο όμως θα μπορούσε να χρησιμοποιηθεί ως εργαλείο εξουσίας: ποιος θα το πάρει, σε ποια τιμή, πότε; Ο Ντόναλντ Τραμπ και η κινεζική κυβέρνηση το χρησιμοποιούν ήδη».
Να χαλαρώσουμε τα μέτρα ή να μην τα χαλαρώσουμε
Σε κομμωτήριο του Βερολίνου
Η δημόσια συζήτηση στη Γερμανία για τη χαλάρωση ή όχι των μέτρων είναι κάτι παραπάνω από έντονη. Κάποια κρατίδια απειλούν να αυτονομηθούν και να ξεφύγουν από τη γραμμή της Άγκελα Μέρκελ που προκρίνει μια πιο αργή χαλάρωση των μέτρων. Η Stuttgarter Zeitung σχολιάζει: «Αυτό που καλούνται να αποφασίσουν η Άγκελα Μέρκελ και οι πρωθυπουργοί των κρατιδίων είναι να κρατήσουν ισορροπία ανάμεσα στην απαιτούμενη προσοχή και στους υπολογισμένους κινδύνους. Δεν υπάρχει χρυσή τομή. Οι περιφερειακές αντιθέσεις είναι χρήσιμες στο βαθμό όμως που δεν υποκινούνται από προσωπικούς πολιτικούς υπολογισμούς και από κάποιους που θέλουν να παρουσιαστούν σαν αγωνιστές ενός ελεύθερου τρόπου ζωής».
Στον αντίποδα η Braunschweiger Zeitung, η οποία επισημαίνει: «Οι κυβερνώντες στο Βερολίνο και στα κρατίδια να μην έχουν λανθασμένες εντυπώσεις. Οι διαμαρτυρίες κατά των περιορισμών για την αντιμετώπιση του κορωνοϊού δεν ήταν παρά η αρχή ενός κινήματος. Ολοένα και περισσότεροι Γερμανοί λένε δυνατά αυτό που εδώ και καιρό σκέφτονταν. Οι περιορισμοί είναι υπερβολικοί, η ελευθερία του ατόμου περιορίζεται, η δημοκρατία και το κράτος δικαίου επίσης».
Για το ίδιο θέμα η Badische Zeitung παρατηρεί: «Η Γερμανία στο δρόμο μιας δικτατορίας, όπως ακούγεται στις διαδηλώσεις και γράφεται στα μέσα κοινωνικής δικτύωσης;  Κάτι τέτοιο καταλογίζει πολύ κακές προθέσεις στους κυβερνώντες. Πιστεύει όμως κάποιος σοβαρά ότι οι πολιτικοί σε αυτή τη χώρα θέλουν ξαφνικά να εγκαταστήσουν μια δικτατορία; Όταν η Καγκελάριος διαβουλεύεται με τους πρωθυπουργούς των κρατιδίων, τότε αυτή η πολύχρωμη ομήγυρις αποτελείται από τους Χριστιανοδημοκράτες, τους Χριστιανοκοινωνιστές, τους Σοσιαλδημοκράτες, τους Πράσινους, το Κόμμα της Αριστεράς, τους Φιλελεύθερους.  Ποιος θέλει να εγκαθιδρύσει μια δικτατορία και εναντίον τίνος;»
Τα προσφυγόπουλα από την Ελλάδα στη Γερμανία
Ανθρωπισμός με το σταγονόμετρο
H Frankfurter Allgemeine Zeitung αναφέρεται στα 47 ασυνόδευτα προσφυγόπουλα από την Ελλάδα που ήρθαν στη Γερμανία και γράφει: «…μετά από μια καραντίνα δυο εβδομάδων στην περιοχή του Όσναμπρικ τώρα θα μοιραστούν σε όλα τα κρατίδια. ‘Αποδείξαμε με πράξεις πως μια υποδοχή παιδιών ακόμα και μέσα σε αυτές τις δύσκολες συνθήκες της πανδημίας είναι δυνατή’ δήλωσε ο υπουργός Εσωτερικών της Κάτω Σαξωνίας Μπόρις Πιστόριους. Ζήτησε από την κυβέρνηση να απομακρύνει μαζί με άλλα ευρωπαϊκά κράτη και άλλα παιδιά από τις άθλιες συνθήκες και δήλωσε ‘πως αυτή η κίνηση ήταν μόνο η αρχή. Η κατάσταση στα ελληνικά νησιά είναι όπως και προηγουμένως δραματική’».
Επιμέλεια: Μαρία Ρηγούτσου
</doc>
<doc docid='dw_53327924' lang='ell' type='mono' source='https://www.dw.com/el/el/γαλλία-να-μην-ανοίξουν-τα-σχολεία-ζητούν-οι-δήμαρχοι/a-53327924' term='κορωνοϊός'>
Την αναβολή της επαναλειτουργίας των σχολείων πέραν της 11ης Μαΐου, ιδιαίτερα στις περιοχές όπου ο ιός είναι ακόμα ισχυρός ζητούν οι Γάλλοι δήμαρχοι, καταγγέλλοντας ως «μη εφαρμόσιμο» το «Πρωτόκολλο Υγείας» που δημοσίευσε χθες η κυβέρνηση και το οποίο είναι υποχρεωμένοι να ακολουθήσουν.
Την αναβολή ζητά μάλιστα επισήμως και ο Σύλλογος των Δημάρχων της περιφέρειας Παρισίων (Ile de France) με ανοιχτή επιστολή προς τον πρόεδρο Μακρόν, που δημοσιεύεται στον ιστότοπο της οικονομικής «La Tribune». Στη Γαλλία παρότι η εκπαίδευση και η υγεία εμπίπτουν στις αρμοδιότητες του κράτους, το οποίο δίνει τις κατευθύνσεις, η ευθύνη της εφαρμογής στην πρωτοβάθμια εκπαίδευση (νηπιαγωγεία- δημοτικά) ανήκει στους δήμους και τις κοινότητες.
Στην ανοιχτή τους επιστολή οι 316 δήμαρχοι του Συλλόγου (Ile de France), ανάμεσα στους οποίους και η δήμαρχος Παρισίων Αν Ινταλγκό, δηλώνουν ότι ήλπιζαν «σε μια μεγαλύτερη συμμετοχή τους στον εθνικό διάλογο για τη στρατηγική χαλάρωσης των μέτρων». Ζητούν παράλληλα να μη μεταφερθεί στους δημάρχους «η νομική, πολιτική και ηθική ευθύνη για το άνοιγμα των σχολείων».
Κακοφωνία και πλεύση στα τυφλά
Η επιστροφή στις θέσεις εργασίας και η μέριμνα για τους γονείς θεωρούνται οι βασικοί λόγοι που οδήγησαν τον Μακρόν στην απόφαση για άνοιγμα των σχολείων
Την επιβολή του «Πρωτοκόλλου Υγείας» των 63 σελίδων που δημοσίευσε χθες η κυβέρνηση χωρίς προηγούμενη συνεργασία με τους τοπικούς άρχοντες, κατακρίνει και η εκπρόσωπος της Ένωσης Δημάρχων Γαλλίας Ανιές Λεμπρέν. «Λυπούμαστε για την εκ των άνωθεν, κατακόρυφη λήψη αποφάσεων και σύνταξη του Πρωτοκόλλου, που προσγειώθηκε χθες στα γραφεία μας». Η εκπρόσωπος σημείωσε τις μεγάλες διαφορές σε κτιριακές υποδομές στις διάφορες περιοχές της Γαλλίας δηλώνοντας ότι αντί για ένα «από μηχανής» προέδρου πρωτόκολλο, θα έπρεπε δήμαρχοι και νομάρχες να συνεργασθούν για τη δημιουργία πολλών τοπικών πρωτοκόλλων με βάση τις έως τα τώρα εμπειρίες.
Για την εκπρόσωπο, ο κίνδυνος που ελλοχεύει είναι ν’ ανοίξουν τα σχολεία μέσα σε μια «κακοφωνία» χωρίς να είναι ξεκάθαροι οι στόχοι. Η επιστροφή στις θέσεις εργασίας, με την απαλλαγή των γονιών από τη φύλαξη των παιδιών, θεωρείται πλέον ο κύριος λόγος που ο Εμμανουέλ Μακρόν αποφάσισε στις 13 Απριλίου να ξεκινήσει τη χαλάρωση με το άνοιγμα νηπιαγωγείων και δημοτικών.
«Σήμερα όμως το υγειονομικό πρόβλημα έχει υπερκεράσει την οικονομικό και είμαστε αντιμέτωποι με τις κατά τόπους πρακτικές δυσκολίες» σημείωσε η εκπρόσωπος. Με σχετική έκθεση άλλωστε που υπέβαλε η Ένωση στην κυβέρνηση, ζητείται η υιοθέτηση λεπτομερών πρωτοκόλλων υγείας, προσαρμόσιμων από τους δημάρχους στις τοπικές συνθήκες και ιδιαίτερα στις αγροτικές περιοχές. «Ζητάμε από το κράτος να εμπιστευθεί τους δημάρχους σε αυτό που ξέρουν να κάνουν με μια προφανή εδαφική διαφοροποίηση» υπογράμμισε η εκπρόσωπος Ανιές Λεμπρέν.
Ολυμπία Τσίπηρα, Παρίσι
</doc>
<doc docid='dw_53322870' lang='ell' type='mono' source='https://www.dw.com/el/el/καθημερινοί-ήρωες-η-φωτογράφος-της-πανδημίας/a-53322870' term='κορωνοϊός'>
Εδώ και δύο μήνες η Άννα δεν έχει βγει απ΄ το σπίτι. Ο σύζυγός της Μάριο είναι ο μόνος στην οικογένεια που βγαίνει για να ψωνίσει. Και οι δύο έχουν υποκείμενα νοσήματα και πρέπει να προστατεύσουν τους εαυτούς αλλά και τα παιδιά τους από τον κορωνοϊό. Αυτό το απόγευμα ωστόσο οι γονείς και τα δύο παιδιά τους έχουν προγραμματίσει κάτι ιδιαίτερο για να ξεφύγουν λίγο από τη μονοτονία της καραντίνας. Η οικογένεια συγκεντρώνεται στα παράθυρο, στην πρόσοψη του σπιτιού και περιμένει τη Τερέζα Ρούνεϊ, η οποία μετά από λίγο φθάνει έξω από το σπίτι κρατώντας τη φωτογραφική της μηχανή και μια σκάλα.
Παράλληλα με την κανονική της δουλειά, η Τερέζα Ρούνεϊ εργάζεται και ως φωτογράφος. Μέχρι πριν το ξέσπασμα της πανδημίας φωτογράφιζε γάμους, βαπτίζεις ή οικογένειες στην ύπαιθρο. Λόγω κορωνοϊού ωστόσο σταμάτησε κάθε σχετική δραστηριότητά της. Για να παραμείνει ωστόσο δημιουργική η 34χρονη είχε μια πρωτότυπη ιδέα.
Μέσω Facebook πρότεινε σε οικογένειες και ζευγάρια στη γειτονιά της μια φωτογράφιση πίσω απ΄ τα παράθυρα του σπιτιού, στο μπαλκόνι ή την ταράτσα. Όλα αυτά τηρώντας τους ισχύοντες κανόνες κοινωνικής αποστασιοποίησης, τονίζει στη DW η Τερέζα Ρούνεϊ. Ο μόνος περιορισμός για μένα είναι ότι μπορώ με τη σκάλα να φθάσω το πολύ στον πρώτο όροφο, λέει. Μετά τη φωτογράφιση οι οικογένειες ή τα ζευγάρια λαμβάνουν δωρεάν μέσω διαδικτύου τις φωτογραφίες. Είναι μια ωραία ανάμνηση από τον καιρό της καραντίνας, τονίζει η φωτογράφος.
Λεπτομερείς οδηγίες μέσω τηλεφώνου
H δημιουργική 34χρονη φωτογράφος Τερέζα Ρούνεϊ
Μόλις φθάνει έξω από το σπίτι της Άννας και του Μάριο, η Τερέζα Ρούνεϊ τους τηλεφωνεί για να πει στην οικογένεια που να σταθεί για να ξεκινήσει η φωτογράφιση. Η Άννα βάζει τη κλήση σε ανοιχτή ακρόαση για να ακούν όλοι. Συγκεντρώνονται όλοι στο πρώτο όροφο, η φωτογράφος ανεβαίνει στη σκάλα και αρχίζει να τους δίνει οδηγίες. «Ο Μάριο να πάρει στη αγκαλιά του τη μικρή για να φαίνεται καλύτερα. Μπορείτε να έρθετε όλοι πιο κοντά στο παράθυρο; Τέλεια, έτσι ακριβώς».
Η οικογένεια του Μάριο και της Άννας είναι η 15η οικογένεια που φωτογραφίζει μέσα σε λίγες μόνο μέρες η Τερέζα Ρούνεϊ. Ξεχωρίζει ένα ζευγάρι, το οποίο την κάλεσε με αφορμή την 48η επέτειο γάμου του. Χάρηκαν πολύ που ήμουν παρούσα για να γιορτάσουμε μαζί αυτή τη τόσο ξεχωριστή μέρα, λέει η φωτογράφος. Μερικές μέρες πριν τη φωτογράφιση η Τερέζα στέλνει στους ενδιαφερόμενους δύο ερωτήσεις: Πώς βιώνει η οικογένεια αυτή τη περίοδο; Τι είναι το πρώτο που θα κάνουν όταν τελειώσει η καραντίνα; Στους περισσότερους λείπει η αγκαλιά των φίλων τους, λέει η φωτογράφος και προσθέτει: «Πολλοί όμως λένε ότι τις μέρες αυτές τα μέλη της οικογένειας ήρθαν πιο κοντά».
Μου λείπουν οι κουβέντες με τους γείτονες
Διαφορετικές οικογενειακές φωτογραφίες εν καιρώ πανδημίας
Σε αυτό το κλίμα είναι και οι απαντήσεις του Μάριο και της Άννας. Απολαμβάνουν να βλέπουν τον μερικών μηνών γιό τους να μεγαλώνει. Δεν χάνουμε καμιά του πρόοδο, λέει η Άννα αργότερα στην DW. Προσθέτει όμως ότι αυτό που της λείπει είναι πού και πού να μιλά με άγνωστους ανθρώπους: «Είμαι ένας ανοιχτός άνθρωπος που λατρεύει τις κουβέντες. Πριν τη πανδημία μιλούσα συχνά με ανθρώπους της γειτονιάς. Γι αυτό και μου άρεσε τόσο πολύ η επικοινωνία με την Τερέζα Ρούνεϊ».
Κατά τη διάρκεια της φωτογράφισης οι δύο γυναίκες βρίσκονται σε συνεχή επικοινωνία. Η Τερέζα προσπαθεί να κάνει την 3χρονη κόρη της Άννας να χαλαρώσει. Και τελικά τα καταφέρνει. Η μικρή κολλάει τη μύτη της στο τζάμι και η φωτογράφος απαθανατίζει την όμορφη στιγμή. Λίγο πριν ολοκληρωθεί ηφωτογράφιση η οικογένεια αποσύρεται για να επανέλθει στα παράθυρα... μασκαρεμένη. Η Άννα και το μωρό είναι ντυμένοι δράκοι, ο μπαμπάς φορά ολόσωμη στολή με μάσκα και η κόρη έχει μεταμφιεστεί σε μάγισσα. Τρελαινόμαστε για το καρναβάλι, λέει η Άννα. Μόλις μια εβδομάδα πριν ξεκινήσει η καραντίνα γιόρταζαν την αποκριά. Μετά το τέλος της φωτογράφισης η Τερέζα Ρούνεϊ κατεβαίνει από τη σκάλα και βάζει την φωτογραφική μηχανή στη θήκη της. Σε λίγες μέρες η Άννα και ο Μάριο θα λάβουν με mail τις φωτογραφίες. Περάσαμε πολύ όμορφα, λέει χαρούμενη η Άννα. Για μια στιγμή όλη η οικογένεια είχε την αίσθηση της κανονικότητας, όπως πριν το ξέσπασμα της πανδημίας.
Λίζα Χένελ
Επιμέλεια: Στέφανος Γεωργακόπουλος
Περισσότεροι από 240.000 Γερμανοί επέστρεψαν στην πατρίδα τους με έκτακτες πτήσεις στην εποχή του κορωνοϊού. Ο πιλότος Χόλγκερ Φέλντμπεργκ διηγείται την περιπέτεια της πτήσης στη Νέα Ζηλανδία. (28.04.2020)
</doc>
<doc docid='dw_53323847' lang='ell' type='mono' source='https://www.dw.com/el/el/θα-πάμε-διακοπές-ας-αποφασίσουν-οι-έλληνες/a-53323847' term='κορωνοϊός'>
Ο σχολιαστής της Bild προτείνει, σε έντονα εκλαϊκευμένο ύφος, να αποφασίσουν οι ενδιαφερόμενες χώρες, όπως η Αυστρία και η Ελλάδα, αν θέλουν τουρίστες το καλοκαίρι. Ένα απόσπασμα από το σχόλιο στην ηλεκτρονική έκδοση της εφημερίδας: «Εμείς οι Γερμανοί θέλουμε μία προοπτική στο θέμα των διακοπών. Μπορούμε να ξανακάνουμε διακοπές; Θα κυνηγάμε πάλι τα λεφτά μας; Μήπως να κλείσω από τώρα ξενοδοχείο στη Βαλτική; Είναι σημαντικό αυτό. Η δική μου πρόταση είναι να αποφασίσουν οι ίδιοι οι τουριστικοί προορισμοί. Αν οι Αυστριακοί για παράδειγμα ανοίξουν τα σύνορα και πουν ότι θα χαρούν να υποδεχθούν Γερμανούς τουρίστες, τότε κι εμείς θα υποθέσουμε ότι έχουν κάνει όλες τις απαραίτητες προετοιμασίες για να μην αρρωστήσουμε. Το ίδιο και με την Ελλάδα: oι Έλληνες χρειάζονται τον τουρισμό. Αν ανοίξουν τα ξενοδοχεία τους και τα εστιατόριά τους, θα είναι για μας ο ιδανικός οιωνός ότι μπορούμε να κάνουμε διακοπές εκεί».
Τον μοναδικό χαρακτήρα των διακοπών στην Ελλάδα θυμίζει η Berliner Zeitung. Με τίτλο «Οδύσσεια στο Αιγαίο» ο συντάκτης περιγράφει την εμπειρία της περιήγησης με ιστιοφόρο, με αφετηρία τη Σαντορίνη και προορισμό την ανατολική Αττική: «Τα μαλλιά ανεμίζουν στον αέρα, μυρίζουμε την αλμυρή θαλασσινή αύρα, είμαστε κοντά στο υγρό στοιχείο. Η κρουαζιέρα με ιστιοφόρο στις Κυκλάδες προσφέρει μία μοναδική εμπειρία». Μόνο που τα δυνατά μελτέμια αλλάζουν τα σχέδια του Νίκο Γκέτερτ, του 53χρονου σκίπερ, ήδη από την πρώτη μέρα: «Καθώς έχουμε ισχυρό αντίθετο άνεμο, οι επιβάτες αισθάνονται ότι κινούμαστε με μεγαλύτερη ταχύτητα. Όλο και πιο ανέφικτος φαίνεται ο σημερινός προορισμός. Ο Γκέτερτ κατευθύνεται προς τις Μικρές Κυκλάδες και λίγο πριν το ηλιοβασίλεμα βρίσκει απάγκιο σε μια παραλία με βότσαλα. Καθώς απλώνεται η νύχτα, ο άερας υποχωρεί. ‘Ετσι γίνεται με το μελτέμι, λέει ο καπετάνιος».
Εντάσεις στην καρδιά της Ευρώπης
Πότε θα ανοίξουν τα γαλλο-γερμανικά σύνορα;
Προς το παρόν ο κορωνοϊός οδηγεί σε απρόβλεπτες καταστάσεις ακόμη και στην καρδιά της Ευρώπης, στα γαλλογερμανικά σύνορα. Η Frankfurter Allgemeine Zeitung (FAZ) επισημαίνει ότι 15 βουλευτές και γερουσιαστές από την Αλσατία απηύθυναν επιστολή προς την καγκελάριο της Γερμανίας Άγκελα Μέρκελ, εκφράζοντας την «ανησυχία» τους για τη διατήρηση της γαλλο-γερμανικής φιλίας. Την πρωτοβουλία είχε ο γερουσιαστής Κλωντ Κερν από το Κόμμα του Κέντρου (UDI). Ο ίδιος, μιλώντας στη γερμανική εφημερίδα «εκφράζει την κατανόησή του για το κλείσιμο των συνόρων στην πρώτη φάση της επιδημίας. ‘Αλλά τώρα’, επισημαίνει, ‘η εξέλιξη της νόσου δεν διαφέρει (ανάμεσα στις δύο χώρες) και δεν συντρέχουν λόγοι υγείας ώστε να παραμένουν κλειστοί δύο στους τρεις συνοριακούς σταθμούς’.
Επιπλέον, ο Κλωντ Κερν δηλώνει ‘συγκλονισμένος’ για την προκατάληψη που αντιμετωπίζουν οι Γάλλοι στα κρατίδια της Βάδης-Βυρτεμβέργης και της Ρηνανίας-Παλατινάτου». Στην επιστολή του αναφέρει το παράδειγμα «μίας Γαλλίδας λογίστριας από το Στρασβούργο, η οποία εργάζεται σε γερμανική επιχείρηση στην πόλη Κελ και πρόσφατα την κατέδωσαν σε έναν φούρνο, επειδή θέλησε να αγοράσει ένα σάντουιτς στο μεσημεριανό διάλειμμα. Οι αστυνομικοί, που έφτασαν κατόπιν ειδοποίησης, την πληροφόρησαν ότι δεν επιτρέπεται η αγορά τροφίμων από Γάλλους στη Γερμανία. Επιπλέον αναγκάστηκε να πληρώσει πρόστιμο για την παράβαση».
Καμία απάντηση για τους πρόσφυγες
70 ανήλικους πρόσφυγες από τους καταυλισμούς του Ανατολικού Αιγαίου είναι πρόθυμο να δεχθεί το Βερολίνο
Η εφημερίδα Tageszeitung εστιάζει στο προσφυγικό και στο αίτημα της τοπικής κυβέρνησης του Βερολίνου να δεχθεί 70 ανήλικους πρόσφυγες από καταυλισμούς του Ανατολικού Αιγαίου. Η αρχική πρόταση είχε κατατεθεί τον περασμένο Δεκέμβριο, αλλά ακόμη δεν έχει έρθει απάντηση από το ομοσπονδιακό υπουργείο Εσωτερικών. Σύμφωνα με την Tageszeitung, πριν από δύο εβδομάδες o υπουργός Εσωτερικών του Βερολίνου Αντρέας Γκάιζελ είχε αποστείλει εκ νέου επιστολή στην οποία επισημαίνει ότι «εξακολουθεί να ισχύει η πρότασή μας, όπως είχε διατυπωθεί από τον Δεκέμβριο του 2019, για υποδοχή τουλάχιστον 70 παιδιών στο Βερολίνο’. Με δεδομένη την κατάσταση έκτακτης ανάγκης στους προσφυγικούς καταυλισμούς σε Λέσβο, Σάμο και Χίο η επιστολή περιέχει μία πρόταση σαφή, αν και κάπως διστακτικά διατυπωμένη και καταλήγει ως εξής: «Θα σας είμεθα υπόχρεοι, εάν μπορούσατε να εξετάσετε τάχιστα το αίτημά μας».
Γιάννης Παπαδημητρίου
</doc>
<doc docid='dw_53318270' lang='ell' type='mono' source='https://www.dw.com/el/el/una-faccia-una-razza/a-53318270' term='κορωνοϊός'>
Είναι φορές που το διαισθάνεσαι ότι κάτι δεν θα πάει καλά. Καταρχήν ο ήλιος πάνω που δεν αποφασίζει, εάν θέλει να κρυφτεί πίσω από την γκρίζα του “μάσκα” ή εάν θα μας κάνει τη χάρη να εμφανιστεί. Από την άλλη, είναι κι αυτός ο Ιταλός μπροστά μου, που τακτοποιεί ένα κομμάτι πεκορίνο – η αδυναμία μου – στην προθήκη του καλώντας ιταλιστί τους λίγους αγουροξυπνημένους περαστικούς. Και πίσω μου, ο πάγκος με βουνό τα σπαράγγια, που κάθε φορά που τα βλέπω θυμάμαι ότι πρέπει να αγοράσω το ειδικό μαχαίρι για να μην μου μένουν ίνες στο στόμα.
9 το πρωί στην κεντρική πλατεία της Βόννης με τους μικροπωλητές φρούτων, λαχανικών, τυριών και λοιπών εδωδίμων στην καθημερινή θέση μάχης, κι εγώ να έχω υπό έλεγχο όλα τα “μέτωπα” γύρω μου, για να στήσω τον τρίποδα με την κάμερα για τη ζωντανή σύνδεση με το Σκάι. Έλα όμως που το “κακό” μού ήρθε από δεξιά. Στην αρχή σαν μια γυναικεία φωνή που ψέλλιζε κάτι για ειδική άδεια, προκειμένου να κάνει κανείς ζωντανή μετάδοση απ’ αυτό τον «ομφαλό της γης», μετά κάτι για κορωνοϊό, αλλά δεν έδωσα σημασία και ξεκίνησα τη μετάδοση. Όταν δευτερόλεπτα αργότερα είδα πέντε γαντοφορεμένα δάχτυλα να καλύπτουν βάναυσα την κάμερα, τότε γύρισα και την κοίταξα.
Έλαμπε μέσα στην ασημαντότητά της. Είχε διασώσει από τη δημοσιογραφική «μοχθηρία» την τιμή και την υπόληψη της υπαίθριας αγοράς, τα αγγουράκια, τα σπαράγγια, τις φράουλες. Και τους μικροπωλητές, που με τις μάσκες και τα γάντια μιας χρήσης έδιναν ρέστα σε έναν ηλικιωμένο και μια κυρία με έναν μικρό στο χέρι, αδιάφοροι για το δημοσιογραφικό  “ανοσιούργημα” που εκτυλίσσονταν πίσω από τις πλάτες τους.
Μόνο ο συμπαθητικός Ιταλός μικροπωλητής φαίνεται να αντελήφθη την “πατάτα” της κυριούλας που με το τσαντικό ανά χείρας απομακρύνονταν. Τον πιάνω να μου χαμογελά όλο συμπάθεια. Στην καρδιά της Βόννης επιβεβαιώνεται για άλλη μια φορά το una faccia, una razza! Πλησιάζω και αγοράζω 250 γραμμάρια πεκορίνο. Σπαράγγια θα πάρω άλλη φορά, όταν θα έχω προμηθευτεί το ειδικό μαχαίρι.
Ειρήνη Αναστασοπούλου
</doc>
<doc docid='dw_53318063' lang='ell' type='mono' source='https://www.dw.com/el/el/σουηδία-πρωτομαγιά-υπό-την-εθνική-σημαία/a-53318063' term='κορωνοϊός'>
Πρωτομαγιά στη Σουηδία πού να μην κατακλύζεται απ’ άκρου εις άκρον από κόκκινα λάβαρα και διαδηλώσεις, μοιάζει με Πάσχα ελληνικό δίχως αρνί στην σούβλα, χωρίς κόκκινο αυγό. Υπό τη σκιά δύο διασταυρούμενων κυανοκίτρινων σημαιών τούτη την περίεργη Πρωτομαγιά απηύθυνε την πρωτομαγιάτικη ομιλία του, εννοείται μέσω οθόνης, ο πρώην μεταλλεργάτης και νυν σοσιαλδημοκράτης πρωθυπουργός Στέφαν Λοεφβέν .
Μετά από 130 ολόκληρα χρόνια για πρώτη φορά οι Σουηδοί ματαίωσαν τον δημόσιο εορτασμό της Πρωτομαγιάς τους. Σήμα με το εθνικό σημαιάκι κοσμούσε το πέτο του πρώην ηγέτη της Ένωσης Εργατών Σουηδίας της LO, του πρωθυπουργού Λοεφβέν. Το ίδιο κυανοκίτρινο εθνικό σύμβολο έφεραν στα πέτα τους σηματοδοτώντας την έκτακτη κατάσταση των καιρών και οι παριστάμενοι υπουργοί του.
Μια μέρα θα πάρουμε ανάσα
Ο Σουηδός πρωθυπουργός Στέφαν Λοεφβέν
«Σήμερα δεν απευθύνομαι ως συνήθως την Πρωτομαγιά στο εργατικό μας κίνημα», είπε ο σουηδός πρωθυπουργός, «σήμερα απευθύνομαι προς το σουηδικό έθνος. Γιατί είμαστε όλοι μαζί ολόκληρη η χώρα, τώρα που περνάμε τούτη τη δοκιμασία κι είναι μια σκληρή υπενθύμιση τούτη η κρίση ότι κανείς μόνος του δεν είναι ισχυρός. Ότι οι πάντες εξαρτιόμαστε ο ένας από τον άλλο. Είναι με ευρεία συνεργασία στη βουλή που ψηφίζουμε το ένα πακέτο κονδυλίων μετά το άλλο για την αντιμετώπιση της κρίσης του κορωνοϊού . Μια μέρα θα μπορούμε», είπε, «να πάρουμε ανάσα. Θα έρθει η μέρα που θα πάρουμε βαθιά ανάσα. Αλλά δεν είμαστε ακόμη σήμερα εκεί…»
Ο ιδιαίτερα  δημοφιλής ηγέτης του Αριστερού Κόμματος, των πρώην κομμουνιστών, Γιούνας Χοέστετ ζήτησε τη συνδρομή και του μεγάλου κεφαλαίου για την αντιμετώπιση της κρίσης. Συμφωνούμε, είπε, να στηριχτούν οι επιχειρήσεις που το χρειάζονται, οι μικρές επιχειρήσεις, για να διασωθούν οι θέσεις εργασίας, αλλά οι μεγάλες τα καταφέρνουν κι από μόνες τους. Αυτή τη φορά το έξτρα πρωτομαγιάτικο αίτημα του Αριστερού Κόμματος ήταν μια επιπλέον εβδομάδα διακοπών για τους νοσηλευτές εργαζόμενους. Περισσότερο δημοφιλές αίτημα δεν θα μπορούσε να βρει για τη Σουηδία αυτές τις μέρες.
Αλίκη Τσιλιχρήστου, Στοκχόλμη
</doc>
<doc docid='dw_53317535' lang='ell' type='mono' source='https://www.dw.com/el/el/να-βγούμε-από-την-πανδημία-αλώβητοι/a-53317535' term='κορωνοϊός'>
“Είχα μόνο 50% πιθανότητες να ζήσω και χρειάστηκαν εκατοντάδες λίτρα οξυγόνου για να μπορώ να αναπνεύσω. Ήταν στιγμές αυτοσυγκέντρωσης για το τι θα επακολουθούσε σε περίπτωση θανάτου μου, με σχέδια διαδοχής όπως στον θάνατο του Στάλιν”, εξομολογείται με το μαύρο χιούμορ που τον χαρακτηρίζει ο Μπόρις Τζόνσον και συνεχίζει “Σκεφτόμουν τι προέχει σε περίπτωση που επιβίωνα. Υποσχέθηκα στον εαυτό μου να στηρίξω τους συμπατριώτες και τη χώρα μου, ώστε να βγούμε όσο γίνεται πιο αλώβητοι από την πανδημία. Αυτή είναι η προτεραιότητά μου”, λέει σε συνέντευξη στην εφημερίδα The Sun ο βρετανός Πρωθυπουργός.
Ξεπέρασε η επιδημία την κορύφωσή της;
Την ίδια στιγμή, η ανωτάτη ιατρική αρχή της Βρετανίας ανακοινώνει πως ο αριθμός νοσούντων με Covit 19 μειώθηκε κατά 13% κι ότι η επιδημία ξεπέρασε την  κορύφωσή της και, πλέον, βρίσκεται σε πτωτική πορεία. Παρ’ όλα τα ελπιδοφόρα μηνύματα, η χώρα κατέγραφε έως την Παρασκευή 28.000 νεκρούς, συμπεριλαμβανομένων των θανάτων στους ιδιωτικούς οίκους ευγηρίας. Από πλευρά της η κυβέρνηση βαδίζει πολύ προσεκτικά προς την επόμενη ημέρα. Σχέδιο είναι να άρει σταδιακά την καραντίνα από τα μέσα Μαΐου έως τις αρχές Ιουνίου.
Μαρία Καστρισιανάκη, Λονδίνο
</doc>
<doc docid='dw_53316369' lang='ell' type='mono' source='https://www.dw.com/el/el/ανοιχτά-τα-κομμωτήρια-από-τη-δευτέρα-αλλά-πώς/a-53316369' term='κορωνοϊός'>
«Θα ανοίξεις κι εσύ, λοιπόν;», ακούγεται η φωνή μιας γυναίκας που στέκεται στην ανοιχτή πόρτα του κομμωτηρίου της Σεβίλ στο Βερολίνο. «Χρειάζομαι επειγόντως κόψιμο», συνεχίζει, πιάνοντας τα ξανθά, φριζαρισμένα, μαλλιά της.
«Από την επόμενη εβδομάδα, αλλά δεν έχω κανένα ραντεβού ελεύθερο μέχρι μέσα Μαΐου», της αποκρίνεται η Σεβίλ Μπουλούτ λυπημένα. Αντί για χτένα και ψαλίδι, η 58χρονη κομμώτρια κρατά ένα μέτρο. Έξι καρέκλες κομμωτηρίου, τέσσερα μαύρα συρόμενα ράφια με βούρτσες, χτένες και σπρέι για τα μαλλιά, ένας πάγκος με παχιά μαξιλάρια όπου οι πελάτες μπορούσαν να περιμένουν για τη σειρά τους, πλαστικές κούκλες με περούκες - σχεδόν τίποτα δεν θα μένει στη θέση του από τη Δευτέρα.
Απαραίτητη προϋπόθεση για να ξανανοίξουν τα κομμωτήρια στις 4 Μαΐου ήταν η τήρηση των νέων μέτρων υγιεινής και οι προφυλάξεις κατά της μετάδοσης του ιού. Αφού γνωστοποιήθηκε ότι θα ξανανοίξουν, το τηλέφωνο δεν σταμάτησε να χτυπάει: «Οι πρώτες κλήσεις ξεκινούσαν στις επτά το πρωί και συνεχίζονταν μέχρι τα μεσάνυχτα», λέει. Βροχή κατέφθαναν και τα μηνύματα που ζητούσαν ραντεβού μέσω Facebook και Instagram…
Επιβιώνοντας με επιδόματα κοινωνικής πρόνοιας
Η Σεβίλ ετοιμάζει το κομμωτήριο για τη Δευτέρα
Τα μάτια της Σεβίλ βουρκώνουν όταν σκέφτεται την 23η Μαρτίου, την ημέρα όπου ανακοινώθηκε ότι πρέπει να κλείσουν πάνω από 80.000 κομμωτήρια στη Γερμανία. «Δεν είχα καταφέρει να βάλω καθόλου χρήματα στην άκρη».
Οι επιχειρηματίες στη γερμανική πρωτεύουσα έλαβαν 5.000 ευρώ επίδομα έκτακτης ανάγκης από τον Δήμο Βερολίνου και άλλα 9.000 ευρώ από την ομοσπονδιακή κυβέρνηση. «Χωρίς αυτά τα χρήματα, δεν θα μπορούσα να πληρώσω ούτε το ενοίκιο μου, μονάχα ο φόρος ήταν περίπου 400 ευρώ», περιγράφει η Σεβίλ. Επιπλέον, για να τηρήσουν τα νέα μέτρα προστασίας εργαζομένων και πελατών σχετικά με τη μετάδοση του ιού έπρεπε να επενδύσουν μεγάλα ποσά για τις απαραίτητες αγορές ειδών υγιεινής: απολυμαντικά, σαπούνια, καθαριστικά, μάσκες και γάντια μιας χρήσης…
Μάσκες για πελάτες και εργαζόμενους είναι υποχρεωτικές, οι χώροι αναμονής πρέπει να εξαφανιστούν... Ακόμα και το κούρεμα σε στεγνά μαλλιά απαγορεύεται – το λούσιμο είναι πλέον υποχρεωτικό. Ακόμη και πριν από τη βαφή. Όλα τα εργαλεία θα πρέπει να αποστειρώνονται πριν χρησιμοποιηθούν στον επόμενο πελάτη. «Συνηθίζαμε να πλένουμε καλά τις βούρτσες και να τις μουλιάζουμε αποβραδίς, αλλά αυτό δεν είναι πλέον αρκετό», εξηγεί. Το μηχάνημα αποστείρωσης που αγόρασε κοστίζει 80 ευρώ και έτσι θα μπορεί να αποστειρώνει πινέλα και βούρτσες μέσω υπεριώδους ακτινοβολίας μέσα σε λίγα μόλις λεπτά. Το ψαλίδι και οι ξυριστικές μηχανές θα αποστειρώνονται μέσω υπέρηχων. Μέχρι τώρα, οι νέες αγορές της έχουν κοστίσει 500 ευρώ. «Οι ποδιές μίας χρήσης εξαντλούνται», αναστενάζει η Σεβίλ, ξεφυλλίζοντας ταυτόχρονα έναν κατάλογο προμηθειών κομμωτηρίου.
Τηρώντας τις αποστάσεις στο κομμωτήριο…
Απολύμανση των ψαλιδιών με υπέρηχο
Το μεγαλύτερο πρόβλημα στο μέλλον θα είναι οι κανόνες απόστασης. Από τώρα και στο εξής, το 1,5 μέτρο απόσταση θα είναι υποχρεωτικό και στα κομμωτήρια. Όχι φυσικά ανάμεσα στον πελάτη και τον κομμωτή, αυτό θα ήταν άλλωστε τεχνικά αδύνατο. Αλλά μεταξύ των πελατών και μεταξύ των κομμωτών.
Το σαλόνι της Σεβίλ διέθετε μέχρι τώρα έξι καρέκλες για τους πελάτες. Σύμφωνα με τα νέα μέτρα, πρέπει να φύγουν οι δύο. «Στην πραγματικότητα δεν μπορώ πλέον να προσφέρω υπηρεσίες όπως περμανάντ, επειδή οι πελάτες μπλοκάρουν μία από τις καρέκλες για ώρες και πρέπει να πηγαίνουν και στον λουτήρα κάθε τόσο…», λέει η Σεβίλ.
Όταν το κομμωτήριο είναι έτοιμο και η διαρρύθμιση κατάλληλη, η Σεβίλ και η υπάλληλός της θα πρέπει να κάνουν τον απολογισμό τον εξόδων... Και όπως όλα δείχνουν, στο μέλλον θα μπορούν να εξυπηρετούν λιγότερους πελάτες ταυτόχρονα. Αυτό φυσικά θα επιφέρει και αύξηση των τιμών. Στο ερώτημα για το αν οι πελάτες θα ανεχτούν τις αυξήσεις η Σεβίλ είναι επιφυλακτική: «Στην αρχή, δεν θα πουν φυσικά τίποτα και θα είναι χαρούμενοι που θα κουρευτούν ξανά μετά από έξι εβδομάδες… Όταν όμως ηρεμήσουν, ίσως πολλοί να θεωρήσουν τις αυξήσεις υπερβολικές και να αντιδράσουν».
Σαμπίνε Κίνκαρτς
Επιμέλεια: Χρύσα Βαχτσεβάνου
</doc>
<doc docid='dw_53314795' lang='ell' type='mono' source='https://www.dw.com/el/el/διαδικτυακή-έκρηξη-των-μμε-επί-κορωνοϊού/a-53314795' term='κορωνοϊός'>
«Ο κόσμος ψάχνει αυτή τη στιγμή μίντια που δίνουν μια κατεύθυνση και που τάσσονται υπέρ της κοινωνικής συνοχής» δηλώνει στην Deutsche Welle ο Ράινερ Έσερ, διευθυντής του δημοσιογραφικού οργανισμού ZEIT. «Αυτή η κρίση φέρνει μαζί της μεγάλες ευκαιρίες για τα ποιοτικά μίντια και μεγάλες αλλαγές στο επίπεδο της τεχνολογίας» συμπληρώνει.
Οι αριθμοί δικαιώνουν τον Ράινερ Έσερ. Σύμφωνα με την Ένωση Πληροφόρησης για τη Διάδοση της Διαφήμισης IVW, η διαδικτυακή χρήση της Zeit Online αυξήθηκε από 82 εκατομμύρια κλικ τον Φεβρουάριο στα 144 εκατομμύρια τον Μάρτιο. Η διαδικτυακή σελίδα του Spiegel.de από τα 222 εκατομμύρια κλικ έφτασε στα 392 και η Bild.de από τα 486 εκατομμύρια άγγιξε τα 688 εκατομμύρια.
Παρά όμως το ρεκόρ απήχησης στο διαδίκτυο κανείς δεν πανηγυρίζει πραγματικά διότι η πανδημία του κορωνοϊού έπληξε πάρα πολύ τον τομέα της διαφήμισης. Σύμφωνα με τον σύνδεσμο εκδοτών εφημερίδων και περιοδικών (BDZV) «τα έσοδα έχουν μειωθεί δραματικά». Δεν υπάρχουν ταξίδια, δεν γίνονται εκδηλώσεις, τα εστιατόρια κλειστά, πλήρης ακινησία. Αντ’ αυτού οι εφημερίδες αργοπεθαίνουν και πολλοί δημοσιογραφικοί οργανισμοί εισήγαγαν τη μειωμένη απασχόληση.
Οι καιροί άλλαξαν …
Δραματική υποχώρηση της κυκλοφορίας των εφημερίδων
Ο κορωνοϊός σκοτώνει τον κλάδο; Ο Στέφεν Γκρίμπεργκ, ειδικός σε θέματα ΜΜΕ, δηλώνει πως «και χωρίς τον κορωνοϊό τα έσοδα από τη διαφήμιση θα είχαν μειωθεί πολύ, τόσο στον έντυπο όσο και στον ηλεκτρονικό Τύπο».
Η μετάβαση στην ψηφιακή εποχή έχει κάνει πολύ δύσκολη τη ζωή των ΜΜΕ εδώ και πολλά χρόνια. Τα έξοδα για τις έντυπες εκδόσεις δεδομένης της μείωσης των πωλήσεων αυξάνονται διαρκώς. Μόνο τα δημόσια ΜΜΕ, χάρη στο γεγονός ότι χρηματοδοτούνται με τις ειδικές υποχρεωτικές εισφορές, μέχρι στιγμής δεν αντιμετωπίζουν σοβαρά προβλήματα.
Χαρακτηριστικό παράδειγμα αλλαγής των καιρών είναι ότι η μεγαλύτερη σε κυκλοφορία εφημερίδα στη Γερμανία, η Bild, ενώ το πρώτο τρίμηνο του 2010 πουλούσε 3,2 εκατομμύρια αντίτυπα, δέκα χρόνια αργότερα, το πρώτο τρίμηνο του 2020 έπεσε στα 1,3 εκατομμύρια.
Για τον λόγο αυτό ακούγονται διάφορες προτάσεις. Για παράδειγμα ο υπουργός Οικονομικών της Αυστραλίας Τζος Φράιντενμπεργκ θέλει να επιβάλει στους ισχυρούς του ψηφιακού κόσμου, όπως την Google και το Facebook, ειδικά τέλη για τη χρηματοδότηση των ΜΜΕ.
Ο Ράινερ Έσερ από την ZEIT δεν βρίσκει καθόλου καλή αυτή την ιδέα. Αυτό που κυρίως τον ενδιαφέρει είναι πώς μπορεί να χρησιμοποιήσει αποτελεσματικότερα την τεράστια εμβέλεια που προσφέρουν αυτές οι δυο διαδικτυακές πλατφόρμες.
Περισσότεροι συνδρομητές στα διαδικτυακά μέσα
Ο κλασικός τύπος συρρικνώνεται και μετατοπίζεται
Τόσο ο Ράινερ Έσερ όσο και ο Στέφεν Γκρίμπεργκ ελπίζουν πως, παρά τις δυσκολίες, η σημερινή κρίση του κορωνοϊού θα καταφέρει να δώσει μια ώθηση στα μίντια. Περισσότερες ειδήσεις, περισσότεροι συνδρομητές άρα και περισσότερα χρήματα. «Η προθυμία να πληρώνεις τη δημοσιογραφία στο διαδίκτυο αυξάνεται διότι η σοβαρή πληροφόρηση στις εποχές κρίσης είναι σημαντική. Και αυτό είναι θετικό» δηλώνει ο Στέφεν Γκρίμπεργκ.
Η πανδημία του κορωνοϊού επιταχύνει τη μετάβαση στον ψηφιακό κόσμο. Η μετάβαση από την έντυπη στη διαδικτυακή πραγματικότητα είναι σε εξέλιξη με ραγδαίους ρυθμούς, ακόμα και εάν η Γερμανία ακολουθεί πολύ βραδύτερους ρυθμούς, για παράδειγμα σε σύγκριση με τις ΗΠΑ. Εκεί οι New York Times κατέγραψαν το 2019 ρεκόρ με ένα εκατομμύριο νέων συνδρομητών στο διαδίκτυο».
Στη Γερμανία η πώληση δημοσιογραφικού ψηφιακού περιεχομένου αυξήθηκε σε σύγκριση με το 2019 κατά 33%. Τα έσοδα από ψηφιακές παροχές των γερμανικών ημερήσιων εφημερίδων ανήλθαν το 2019 στα 390 εκατομμύρια ευρώ, κάτι που σημαίνει ποσοστό 8% επί συνολικών εσόδων ύψους 4,8 δισεκατομμυρίων ευρώ.
«Το 2022 δεν θα υπάρχει πλέον έντυπος τύπος» είχε προβλέψει το 2012 ο τότε διευθυντής της εφημερίδας του Βερολίνου TAZ Κάλε Ρουχ. Τότε η εκτίμηση αυτή φόβιζε. Σήμερα ένα τέτοιο σενάριο μοιάζει ολοένα και πιο πιθανό. Ο έντυπος τύπος συρρικνώνεται και μετατοπίζεται στο διαδίκτυο.
Άστριντ Πράνγκε δε Ολιβέιρα
Επιμέλεια: Μαρία Ρηγούτσου
</doc>
<doc docid='dw_53313030' lang='ell' type='mono' source='https://www.dw.com/el/el/σόιμπλε-το-κράτος-δεν-μπορεί-να-δώσει-περισσότερα/a-53313030' term='κορωνοϊός'>
Μιλώντας στην Offenburger Tageblatt, την τοπική εφημερίδα της ιδιαίτερης πατρίδας του, ο Βόλφγκανγκ Σόιμπλε δηλώνει ότι «ανησυχεί», γιατί «οι άνθρωποι σχηματίζουν την εντύπωση ότι το κράτος αναλαμβάνει όλα τα έξοδα». Το κράτος όμως, προειδοποιεί ο πρόεδρος της Ομοσπονδιακής Βουλής και πρώην υπουργός Οικονομικών, «σε τελική ανάλυση δεν μπορεί να δώσει για οικονομική βοήθεια και κοινωνικές παροχές περισσότερα χρήματα, από αυτά που αντιστοιχούν στο πραγματικό μέγεθος της οικονομίας». Γι αυτό, επισημαίνει, θα πρέπει να ληφθούν «κοινές αποφάσεις» για την ανάκαμψη της οικονομίας στη Γερμανία και την Ευρώπη. Δηλώνει μάλιστα αισιόδοξος ότι η σημερινή κρίση θα προσφέρει ευκαιρίες για τον εκσυγχρονισμό της οικονομίας και «θα δώσει μία ισχυρή ώθηση στην κατεύθυνση της ψηφιοποίησης»
Ο πρόεδρος της βουλής Β.Σόιμπλε προειδοποιεί για την οικονομία
Για μία ακόμη φορά ο Βόλφγκανγκ Σόιμπλε προτείνει μία «δημόσια συζήτηση» για το αν έχει απόλυτη προτεραιότητα η προστασία της ανθρώπινης ζωής και της υγείας. Ήδη σε προηγούμενη συνέντευξη, στην εφημερίδα Tagesspiegel του Βερολίνου, ο πρόεδρος της Βουλής είχε δηλώσει ότι «υπάρχει στάθμιση και αλληλοπεριορισμός στα ανθρώπινα δικαιώματα» και ότι για τη χαλάρωση των περιοριστικών μέτρων «δεν μπορούμε να εμπιστευθούμε αποκλειστικά τους επιδημιολόγους, αλλά πρέπει να σταθμίσουμε και τις σημαντικές οικονομικές, κοινωνικές, ψυχολογικές ή άλλες επιπτώσεις». Πάντως ο πρόεδρος της Βουλής φαίνεται να στηρίζει την επιφυλακτική στάση της Άνγκελα Μέρκελ, η οποία δεν βιάζεται να άρει τους περιορισμούς που έχουν επιβληθεί λόγω κορωνοϊού. Όπως δηλώνει ο Βόλφγκανγκ Σόιμπλε στην Offenburger Tageblatt «στην αρχή υπήρχε ένα είδος συναγωνισμού για το ποιος θα προτείνει τα πιο αυστηρά μέτρα, τώρα πρέπει να προσέξουμε για να μην συμβεί το ίδιο στην αντίθετη κατεύθυνση...»
«Καμπανάκι» από τον επιχειρηματικό κόσμο
Διαμαρτυρία των ιδιοκτητών εστιατορίων στη Δρέσδη
Την ανησυχία του για τις οικονομικές επιπτώσεις των περιοριστικών μέτρων εκφράζει ο Σύνδεσμος Γερμανικών Βιομηχανιών (BDI), ζητώντας παράλληλα από την πολιτική ηγεσία να εκπονήσει συγκεκριμένο σχέδιο για μία επιστροφή στην «κανονικότητα». Όπως τονίζει ο επικεφαλής του BDI Ντίτερ Κεμπφ μιλώντας στις εφημερίδες του ομίλου Funke, το Σάββατο, «κάθε εβδομάδα του λόκνταουν στοιχίζει στη γερμανική οικονομία ένα διψήφιο ποσό δισεκατομμυρίων». Γι’ αυτό, επισημαίνει, «μετά τη συνάντηση της καγκελαρίου με τους πρωθυπουργούς των ομόσπονδων κρατιδίων, στις 6 Μαίου, οι επιχειρήσεις μας θέλουν και πρέπει να γνωρίζουν με ποια βήματα προβλέπεται να αποκατασταθεί η κοινωνική και οικονομική δραστηριότητα». Στο ίδιο μήκος κύματος κινείται και ο γερμανικός Σύνδεσμος Μικρομεσαίων Επιχειρήσεων (BVMW), ο οποίος, σε ανοιχτή επιστολή προς την Άνγκελα Μέρκελ, απευθύνει σαφές μήνυμα: «Προχωρήστε σε άρση του λόκνταουν, πριν να είναι πολύ αργά»!
Επίθεση σε τηλεοπτικό συνεργείο του ZDF
Πεταμένα μηχανήματα του ZDF στον τόπο της επίθεσης στο Βερολίνο
Αίσθηση, αλλά και αποτροπιασμό προκαλεί η χθεσινή επίθεση σε τηλεοπτικό συνεργείο του ZDF στο Βερολίνο, η οποία είχε ως αποτέλεσμα τον τραυματισμό πέντε συνεργατών του σταθμού. Τέσσερις από αυτούς μεταφέρθηκαν στο νοσοκομείο. Το συνεργείο πραγματοποιούσε γυρίσματα για τη σατιρική εκπομπή Heute Show, είχε ήδη ολοκληρώσει τη δουλειά του και δέχθηκε αιφνιδιαστική επίθεση από ομάδα 15 ατόμων, την ώρα που φόρτωνε τον τεχνικό εξοπλισμό στο αυτοκίνητο. Η αστυνομία του Βερολίνου ανακοίνωσε ότι συνέλαβε έξι υπόπτους. Μέχρι στιγμής δεν έχουν ανακοινωθεί περισσότερες λεπτομέρειες, ενώ παραμένει άγνωστο αν η επίθεση συνδέεται με συγκεκριμένο πολιτικό χώρο.
Ο διευθυντής προγράμματος του ZDF Νόρμπερτ Χίμλερ καταδίκασε την επίθεση, αλλά δεν προχώρησε σε αναλυτικές δηλώσεις, επισημαίνοντας ότι «αυτό που προέχει είναι η υγεία των συνεργατών μας». Από την πλευρά του ο επικεφαλής της Γερμανικής Ομοσπονδίας Δημοσιογράφων (DJV) Φρανκ ΄Ιμπεραλ έκανε λόγο για μία «δειλή και από κάθε άποψη αδικαιολόγητη επίθεση σε δημοσιογράφους, οι οποίοι απλώς έκαναν τη δουλειά τους».
Γιάννης Παπαδημητρίου
</doc>
<doc docid='dw_53302174' lang='ell' type='mono' source='https://www.dw.com/el/el/ταξίδι-στο-δωμάτιό-μου/a-53302174' term='κορωνοϊός'>
Τι μπορεί να γράψει κανείς για ένα δωμάτιο, στο οποίο βρίσκεται έγκλειστος 42 ολόκληρες μέρες; Παραδόξως πάρα πολλά. «Ταξίδι στο δωμάτιό μου» ονομάζεται το αυτοβιογραφικό μυθιστόρημα του Ξαβιέ ντε Μαιστρ, το οποίο έγραψε το 1795 και έγινε μπεστ σέλερ τον 19ο αιώνα. Στην εποχή της πανδημίας του κορωνοϊού με τα αυστηρά περιοριστικά μέτρα, το βιβλίο φαίνεται περισσότερο επίκαιρο από ποτέ. Περιγράφει με πνευματώδη και διασκεδαστικό τρόπο πώς ο συγγραφέας αντιλαμβάνεται τα αντικείμενα της καθημερινότητας.
Ήδη στην αρχή ο ντε Μαιστρ δίνει στον αναγνώστη έναν οδηγό περιήγησης στο δωμάτιό του. «Το δωμάτιό μου, σύμφωνα με τους υπολογισμούς του Πάντρε Μπεκάρια, βρίσκεται στον 45ο παράλληλο. Η θέση του δείχνει από ανατολικά προς δυτικά. Είναι τετράγωνο και από τοίχο σε τοίχο είναι 36 βήματα. To ταξίδι μου όμως περιλαμβάνει πολύ περισσότερα από αυτά. Θα περιπλανώμαι διαγωνίως, συχνά χωρίς σχέδιο και χωρίς σκοπό. Θα βαδίζω μάλιστα και σε ζιγκ ζαγκ και εάν απαιτηθεί θα το διατρέξω κατά μήκος όλων των γεωμετρικών γραμμών».
Ταξιδιωτικός οδηγός δωματίου …
Οι παράνομες μονομαχίες τιμωρούνταν
Με το μυθιστόρημά του  «Ταξίδι στο δωμάτιό μου» ο συγγραφέας (1763-1852) θεμελίωσε το είδος ταξιδιωτικός οδηγός δωματίου, το οποίο βρισκόταν στον αντίποδα της τάσης των μεγάλων παγκόσμιων ταξιδιών και ανακαλύψεων. Ο ντε Μαιστρ, ένας νεαρός στρατιωτικός, τιμωρήθηκε για παράνομη μονομαχία και έμεινε σε κατ οίκον περιορισμό για 42 ημέρες. Ο 27χρονος έγραφε κάθε μέρα ένα κεφάλαιο. Στα γερμανικά υπάρχουν πολλές μεταφράσεις ενώ στα ελληνικά κυκλοφόρησε από τις εκδόσεις Εκκρεμές το 1983.
Το ταξίδι της ανακάλυψης του εσωτερικού χώρου οδηγεί από το κρεβάτι στην κουνιστή πολυθρόνα και κατόπιν στο γραφείο. Παράλληλα προχωρά και σε διαλόγους με διάφορους φιλοσόφους, τα βιβλία των οποίων κοσμούν τα ράφια του δωματίου. Την πέμπτη ημέρα ξαπλώνει στο κρεβάτι του που βρίσκεται βορείως της κουνιστής πολυθρόνας.
Το βιβλίο του ντε Μαιστρ στα γαλλικά
Στο έπιπλο αυτό ξεκινούν τα όνειρα και οι φαντασιώσεις. Εδώ για πρώτη φορά θα σφίξει στην αγκαλιά του τη σύζυγό του. Στο κρεβάτι ξεχνάει κανείς για το ήμισυ της ζωής τα βάσανα της άλλης μισής ζωής. Το κρεβάτι βλέπει πώς γεννιόμαστε και πώς πεθαίνουμε. Για τον ντε Μαιστρ το κρεβάτι είναι κούνια, θρόνος της αγάπης αλλά και τάφος παράλληλα.
Τα συρτάρια του γραφείου του είναι μια πηγή αμέτρητων αναμνήσεων. Βρίσκει γράμματα της νεότητάς του που του θυμίζουν πολλές ευτυχισμένες στιγμές αλλά και ένα ξεραμένο τριαντάφυλλο, πικρή ανάμνηση από μια γυναίκα.
Ύμνος στην περισυλλογή και τη φαντασία
Σε γερμανική μετάφραση
Ο ντε Μαιστρ προσδίδει ζωή σε όλα τα αντικείμενα της καθημερινότητας και επιτρέπει στον αναγνώστη μια βαθύτερη ματιά στον ψυχισμό του. «Το μυθιστόρημα είναι ένας ύμνος στην περισυλλογή. Ένα τόσο μικρό δωμάτιο έχει μια άγνωστη δυναμική. Κάθε αντικείμενο είναι πηγή σκέψης, φαντασίας, ονείρου», λέει ο κριτικός και ιστορικός  Εμανουέλ Λορεντάν στον ραδιοφωνικό σταθμό France Culture για το ξεχασμένο μυθιστόρημα που έγινε και πάλι της μόδας.
Ο Ξαβιέ ντε Μαιστρ έγραψε ένα βιβλίο 100 σελίδων γιατί ήθελε να μοιραστεί με όσο το δυνατόν περισσότερο κόσμο «τις ενδιαφέρουσες ανακαλύψεις του». «Η καρδιά βρίσκει μια απίστευτη ικανοποίηση όταν σκέφτομαι όλους αυτούς του δυστυχισμένους, στους οποίους μπορώ να προσφέρω μια ασφαλή βοήθεια κατά της πλήξης και έναν μετριασμό του πόνου που νιώθουν» έγραφε.
Ο Γάλλος συγγραφέας Φρεντερίκ Μπεγκμπεντέ έγραψε μάλιστα στη γαλλική εφημερίδα Le Figaro πως τώρα υπάρχουν σχεδόν τρία δισεκατομμύρια σαν τον ντε Μαιστρ σε όλο τον κόσμο  που ίσως κάποια στιγμή αναπολήσουν με νοσταλγία τις στιγμές της απομόνωσης, όταν θα επιστρέψουν και πάλι στους φρενήρεις ρυθμούς της καθημερινότητας.
Σαμπίνε Γκλάουμπιτς (dpa)
Επιμέλεια: Μαρία Ρηγούτσου
</doc>
<doc docid='dw_53306159' lang='ell' type='mono' source='https://www.dw.com/el/el/γερμανία-πρωταθληματάκι-αντί-για-πρωτάθλημα-μπάσκετ/a-53306159' term='κορωνοϊός'>
Αυτό κι αν είναι «γρήγορο μπάσκετ»... Δέκα ομάδες της Μπούντεσλιγκα συμφώνησαν να ολοκληρώσουν τη σεζόν, που είχε διακοπεί λόγω κορωνοϊού, συμπυκνώνοντας τις τελευταίες δέκα αγωνιστικές και τα πλέιοφς σε ένα μίνι-πρωτάθλημα μέχρι τα τέλη Ιουνίου. Συγκεκριμένα, οι δέκα ομάδες χωρίζονται σε δύο ομίλους των πέντε, οι οποίες παίζουν μεταξύ τους. Στη συνέχεια οι πρώτοι των ομίλων συναντώνται σε αγώνες νοκ-άουτ μέχρι να αναδειχθεί ο φετεινός πρωταθλητής, αλλά και να ξεχωρίσουν οι ομάδες που θα αγωνιστούν στις ευρωπαϊκές διοργανώσεις. Όλα τα παιχνίδια γίνονται στο ίδιο γήπεδο, χωρίς την παρουσία θεατών, ενώ η διαδικασία αναμένεται να ολοκληρωθεί μέσα σε τρεις εβδομάδες από το πρώτο τζάμπολ. Όλα αυτά υπό την προϋπόθεση ότι θα δοθεί έγκριση από τις αρμόδιες αρχές «το αργότερο μέχρι τις 18 Μαΐου», όπως επισημαίνει ο επικεφαλής της γερμανικής ομοσπονδίας μπάσκετ (BBL) Στέφαν Χολτς.
Στη «συμμαχία των προθύμων» για την ολοκλήρωση της σεζόν ανήκουν η πρωτοπόρος της Μπούντεσλιγκα (και περσινή πρωταθλήτρια) Μπάγερν Μονάχου και μεγάλα ονόματα του γερμανικού μπάσκετ, όπως η Άλμπα Βερολίνου και η Μπάμπεργκ, ομάδα στην οποία μέχρι πρότινος αγωνιζόταν ο Νίκος Ζήσης. «’Ηταν μία απόφαση που ελήφθη ομόφωνα, με πνεύμα αλληλεγγύης», λέει ο Μάρκο Πέσιτς, επικεφαλής της μπασκετικής Μπάγερν. Ηχηρή απουσία θα είναι οι Τέλεκομ Μπάσκετς της Βόννης, που θεωρούν ασύμφορη τη συμμετοχή τους σε ένα «πρωταθληματάκι» σε ουδέτερο γήπεδο. Οι Μπάσκετς απογοήτευσαν στη φετεινή Μπούντεσλιγκα, καθώς είχαν πέσει στην 15η θέση της βαθμολογίας πριν από τη διακοπή του πρωταθλήματος, κατάφεραν όμως να σταθούν με αξιώσεις στο Τσάμπιονς Λιγκ, αντιμετωπίζοντας μεταξύ άλλων την ΑΕΚ και τον ΠΑΟΚ. Μάλιστα ο αγώνας απέναντι στην ΑΕΚ, τον Μάρτιο, ήταν η πρώτη διεθνής αθλητική συνάντηση στη Γερμανία χωρίς θεατές στο γήπεδο, λόγω κορωνοϊού.
Πρωτάθλημα μπάσκετ χωρίς Αμερικανούς;
Από αγώνα Μπάγερν εναντίον Άλμπα (2018)
Ακόμα κι αν οι αρμόδιες αρχές δώσουν την απαραίτητη έγκριση, οι δυσκολίες για το γερμανικό πρωτάθλημα μπάσκετ παραμένουν. Η πιο σημαντική: Σχεδόν όλοι οι ξένοι παίκτες, ιδιαίτερα οι Αμερικανοί, είχαν επιστρέψει στην πατρίδα τους μετά την αναστολή του πρωταθλήματος, πριν από επτά εβδομάδες. Κι αν ακόμα θελήσουν να γυρίσουν στη Γερμανία για λίγους αγώνες, κι αν ακόμα καταφέρουν να βρουν  πτήση και εισιτήριο, θα πρέπει να μπουν σε καραντίνα για δύο εβδομάδες μετά την άφιξή τους. Επιπλέον πολλά συμβόλαια παικτών λήγουν τον Μάιο, καθώς οι ομάδες υπολόγιζαν, προ κορωνοϊού, ότι αυτή την εποχή ολοκληρώνεται η σεζόν. Θα μπορέσουν οι αρμόδιοι να κάνουν μία νέα διαπραγμάτευση; Ή έστω να αναζητήσουν άλλους παίκτες για λίγες εμφανίσεις μέχρι να ολοκληρωθεί το «πρωταθληματάκι» στα τέλη Ιουνίου; Όλα αυτά εξετάζονται από τη διοργανώτρια αρχή.
Η Μπάγερν Μονάχου έχει κάθε λόγο να επιδιώκει την άμεση ολοκλήρωση της Μπούντεσλιγκα, καθώς βρίσκεται στην κορυφή της βαθμολογίας, έχοντας μόλις δύο ήττες. Από τη στιγμή μάλιστα που όλοι οι αγώνες θα πρέπει να γίνουν σε ένα γήπεδο, για λόγους προστασίας της δημόσιας υγείας, οι αρμόδιοι της Μπάγερν δεν έχουν καμία αμφιβολία ότι αυτό θα είναι ...το δικό τους γήπεδο. «Μόλις τεθεί το ερώτημα θα υποβάλουμε σχετικό αίτημα, άλλωστε διαθέτουμε την απαραίτητη υποδομή», λέει ο Μάρκο Πέσιτς. Τι γίνεται όμως με τις ομάδες που δεν συμμετέχουν στη «συμμαχία των προθύμων»; Η ομοσπονδία σέβεται τις αντιρρήσεις τους και επισημαίνει ότι ναι μεν οι ομάδες αυτές θα καταταγούν μετά τις δέκα πρώτες στην τελική βαθμολογία, ωστόσο στη φετεινή σεζόν δεν πρόκειται να υποβιβαστεί κανείς και του χρόνου η τράπουλα θα μοιραστεί από την αρχή, αν όλα πάνε καλά.
Η «ιδιαίτερη περίπτωση» της Βόννης
Telekom Baskets εναντίον ΑΕΚ (10.3.20_
Γιατί όμως επιλέγει την αποχή μία παραδοσιακή δύναμη του γερμανικού μπάσκετ, όπως η Βόννη; Οι Telekom Baskets είναι ιδιαίτερη περίπτωση, καθώς έχουν ταυτίσει την επιτυχία τους όχι τόσο με αγωνιστικές δάφνες, όσο με το πολυάριθμο κοινό τους, που τους ακολουθεί παντού. Το 2000 η Βόννη είχε καταρρίψει πανευρωπαϊκό ρεκόρ κόβοντας 18.506 (!) εισιτήρια στον γερμανικό «εμφύλιο» της Ευρωλίγκας απέναντι στην Άλμπα Βερολίνου. Το παιχνίδι έγινε στην Κολωνία, καθώς η ομάδα της Βόννης δεν διέθετε έδρα ευρωπαϊκών προδιαγραφών. Ωστόσο στη συνέχεια επένδυσε 17 εκ. ευρώ για ένα υπερσύγχρονο ιδιόκτητο γήπεδο, το Telekom Dome, χωρητικότητας 6.000 θεατών, που εγκαινιάστηκε το 2008- κατά σύμπτωση και πάλι απέναντι στην Άλμπα - και από τότε είναι σχεδόν πάντα γεμάτο. Τα εντός έδρας παιχνίδια των Baskets θυμίζουν οικογενειακή γιορτή, χωρίς εντάσεις, με τους μεγάλους να παρακολουθούν την αγαπημένη τους ομάδα και τα πιτσιρίκια να απολαμβάνουν την πίτσα τους στην κερκίδα.
Στην εύρυθμη λειτουργία του γηπέδου στηρίζεται το οικονομικό μοντέλο των Baskets. Σε εποχές κορωνοϊού όμως, λέει ο πρόεδρος της ομάδας Βόλφγκανγκ Βίντελιχ στην εφημερίδα General-Anzeiger, «δεν μπορώ να επιβάλω καθεστώς μερικής απασχόλησης στο Telekom Dome, ούτε να το απολύσω για να αποφύγουμε τα ανελαστικά έξοδα». Γι αυτό, επισημαίνει, τους επόμενους μήνες η ομάδα θα κινηθεί με «μινιμαλιστικό προϋπολογισμό» και δεν θα συμμετάσχει στις διαδικασίες για την ολοκλήρωση του πρωταθλήματος.
Γιάννης Παπαδημητρίου
</doc>
<doc docid='dw_53307508' lang='ell' type='mono' source='https://www.dw.com/el/el/διαδηλώσεις-πρωτομαγιάς-εκκενώστε-τη-μόρια/a-53307508' term='κορωνοϊός'>
Όπως κάθε χρόνο έτσι και φέτος πραγματοποιήθηκαν την ημέρα της Πρωτομαγιάς σε ολόκληρη τη Γερμανία δεκάδες συγκεντρώσεις. Μόνο που αυτή τη φορά ο αριθμός των συμμετεχόντων σπάνια ξεπερνούσε τα 20 με 50 άτομα. Αυτός ήταν ο ένας από τους περιοριστικούς όρους που έθεταν οι αστυνομικές αρχές προκειμένου να επιτρέψουν την πραγματοποίηση των εκδηλώσεων. Οι διοργανωτές θα έπρεπε πέραν αυτού να δεσμευτούν ότι θα τηρούνται οι αποστάσεις που ισχύουν για τους δημόσιους χώρους, όπως και τα υγειονομικά μέτρα.
«Ψηφιακή» Πρωτομαγιά
Για την τιμή των όπλων - Συγκέντρωση των γερμανικών συνδικάτων στην Πύλη του Βρανδεμβούργου
Συμβολικές εκδηλώσεις με τη συμμετοχή μόλις λίγων μελών πραγματοποίησε σήμερα η Συνομοσπονδία Γερμανικών Συνδικάτων ( DGB). Εξαιτίας της απαγόρευσης μεγάλων συγκεντρώσεων ακυρώθηκε η καθιερωμένη κεντρική εκδήλωση. Το DGB μετέδωσε από την έδρα του στο Βερολίνο στο διαδίκτυο και στα social media τις ομιλίες, τους χαιρετισμούς, τις συζητήσεις και το πολιτιστικό πρόγραμμα από τις 11.00 τοπική ώρα.
Στην ομιλία του ο πρόεδρος του DGB Ράινερ Χόφμαν ζήτησε υψηλότερους μισθούς κυρίως για τους απασχολούμενους στα «επαγγέλματα-κλειδιά» για την αντιμετώπιση της κρίσης του κορωνοϊού. «H εκτίμηση έχει και ένα τίμημα», τόνισε στην ομιλία του. Αυτό σημαίνει «σωστές» συλλογικές συμβάσεις εργασίας που θα προβλέπουν καλές συνθήκες εργασίας και «λογικούς» μισθούς. Στην κρίση δεν θα πρέπει να προστατευθούν μόνο οι επιχειρήσεις αλλά και οι εργαζόμενοι. Ο Ρ. Χόφμαν προειδοποίησε τους εργοδότες να μην εκμεταλλευτούν την τρέχουσα κρίση προκειμένου να αποψιλώσουν τα δικαιώματα των εργαζομένων. Θα ήταν λάθος να παρατείνεται ο χρόνος εργασίας και να μειώνεται ο χρόνος ανάπαυσης. «Οι άνθρωποι εργάζονται ήδη σήμερα στα όριά τους», τόνισε.
Σύμφωνα με τον πρόεδρο της Συνομοσπονδίας Γερμανικών Συνδικάτων το φετινό πρωτομαγιάτικο σύνθημα, «Αλληλέγγυοι δεν είμαστε μόνοι», δεν ισχύει μόνο για τους γερμανούς αλλά για όλους τους εργαζόμενους στην Ευρώπη. «Ο ιός δεν γνωρίζει σύνορα», δήλωσε. «Μόνο με διασυνοριακή συνεργασία, μόνο με κοινή, θαρραλέα δράση μπορούμε να θέσουμε τέλος στην κρίση και να διατηρήσουμε μία δημοκρατική, ειρηνική Ευρώπη. Ο αγώνας για την υπέρβαση της κρίσης είναι και αγώνας για την υπεράσπιση των θεμελιωδών δικαιωμάτων και ελευθεριών, όπως και της δημοκρατίας μας», επεσήμανε ο Ράινερ Χόφμαν.
Η Μόρια στο επίκεντρο της «Επαναστατικής Πρωτομαγιάς»
«Εκκενώστε τη Μόρια» - Σύνθημα στο Κρόιτσμπεργκ
«Εκκενώστε τη Μόρια» - αυτό ήταν το κεντρικό σύνθημα της φετινής «Επαναστατικής Πρωτομαγιάς» στο Βερολίνο, ενός δικτύου αριστερών και αναρχοαυτόνομων ομάδων. Σε δεκάδες αφίσες και πανό σε τοίχους και κολώνες τoυ Κρόιτσμπεργκ διατυπώνονταν επίσης τα αιτήματα να ανοίξουν τα σύνορα της ΕΕ για τους πρόσφυγες και να καταργηθεί η Frontex.
Η προβολή από την «Επαναστατική Πρωτομαγιά» θεμάτων που σχετίζονται με το προσφυγικό στην Ελλάδα συνδέεται σαφώς με την αισθητή παρουσία και δράση ενός σεβαστού αριθμού ελλήνων «αλληλέγγυων» που ζουν στο Βερολίνο. Έκφραση αυτής της δραστηριότητας ήταν και η κατάληψη του ελληνικού προξενείου στην πόλη τον περασμένο Δεκέμβριο.
Διαδηλώτρια ζητά την άμεση διάλυση των προσφυγικών καταυλισμών
Στην ξεχωριστή πορεία που διοργανώνει η πρωτοβουλία «Επαναστατική Πρωτομαγιά» στο Κρόιτσμπεργκ κάθε χρόνο από το 1987 συμμετέχουν χιλιάδες άτομα. Συνήθως ένα μέρος των διαδηλωτών μετατρέπει από ένα σημείο και μετά την πορεία σε οδομαχίες με την αστυνομία. Για φέτος οι διοργανωτές της «Επαναστατικής Πρωτομαγιάς» είχαν ανακοινώσει μέσω των social media ότι λόγω κορωνοϊού θα πραγματοποιηθούν «αυθόρμητες» διαδηλώσεις σε διάφορα σημεία του Κρόιτσμπεργκ. Σύμφωνα με ανακοίνωση της αστυνομίας αργά το βράδυ της Παρασκευής ο αριθμός των συμμετεχόντων δεν ξεπέρασε τελικά τα 1000 άτομα. Αν και έγιναν 50 συλλήψεις, η αστυνομία θεωρεί ότι η φετινή Πρωτομαγιά στο Βερολίνο κύλησε πολύ πιο ήρεμα από τα προηγούμενα χρόνια. Μάλλον χάρη στον κορωνοϊό.
Παναγιώτης Κουπαράνης, Βερολίνο
</doc>
<doc docid='dw_53305490' lang='ell' type='mono' source='https://www.dw.com/el/el/κορωνοϊός-μετά-τους-γιατρούς-έρχονται-οι-δικηγόροι/a-53305490' term='κορωνοϊός'>
Η μαθήτρια της τετάρτης δημοτικού ειδοποιήθηκε να επιστρέψει στο σχολείο της τη Δευτέρα 27 Απριλίου, ενώ οι υπόλοιπες τάξεις θα ακολουθούσαν την επόμενη Δευτέρα, στις 4 Μαΐου. Η μικρή δεν δίστασε να προσφύγει στη δικαιοσύνη. Και δικαιώθηκε. Το Ανώτατο Διοικητικό Δικαστήριο της Έσσης έκρινε ότι η ενάγουσα υφίσταται άνιση μεταχείρηση, καθώς εκτίθεται στον κίνδυνο προσβολής από τον κορωνοϊό για μία εβδομάδα περισσότερο από τα άλλα παιδάκια, τα οποία θα επέστρεφαν αργότερα στα θρανία. Ο πέλεκυς της δικαιοσύνης φαίνεται ότι επιβάλλει προσεκτικούς χειρισμούς και σε άλλα σχολεία. Δεν πρόλαβε να ανοίξει το γυμνάσιο της πόλης Ντορμάγκεν και βρέθηκε θετική στον ιό η μητέρα ενός μαθητή, με αποτέλεσμα να ξανακλείσει. Ωστόσο, καθώς πλησιάζουν οι απολυτήριες εξετάσεις του Λυκείου, η διεύθυνση ανακοίνωσε ότι τα μαθήματα στις σχολικές αίθουσες συνεχίζονται, αλλά μόνο αν το επιθυμούν οι ίδιοι οι μαθητές. Σε διαφορετική περίπτωση τα προπαρασκευαστικά μαθήματα θα παραδίδονται μέσω διαδικτύου.
Σε ποιές συνθήκες γίνεται η τηλεμάθηση;
Ωστόσο, ούτε αυτή η λύση φαίνεται ιδανική για όλους. Δικηγόρος του Βερολίνου δηλώνει στο τοπικό δίκτυο RBB ότι εκπροσωπεί δεκάδες μαθητές, οι οποίοι προσφεύγουν στη δικαιοσύνη, ζητώντας να κυρηχθεί αντισυνταγματικό το κλείσιμο των σχολείων σε περίοδο εξετάσεων. Το επιχείρημα όσων διαμαρτύρονται είναι ότι στο σπίτι τους το περιβάλλον είναι ακατάλληλο για διάβασμα, καθώς συνωστίζονται πολλοί άνθρωποι σε μικρό χώρο. Υπό κανονικές συνθήκες θα κατέφευγαν στη βιβλιοθήκη του σχολείου, αλλά αυτό είναι αδύνατον. Κατά συνέπεια, λένε, υφίστανται άνιση μεταχείριση σε σχέση με άλλους μαθητές, που έχουν στο σπίτι τους όλες τις προϋποθέσεις για να προετοιμαστούν με ηρεμία για τις εξετάσεις τους.
Κλειστές παραμένουν οι εμπορικές αλυσίδες
Τα πολυκαταστήματα παραμένουν κλειστά
Συγκεχυμένη παραμένει η κατάσταση και στα εμπορικά καταστήματα. Ο νομοθέτης επιτρέπει να ανοίξουν τα καταστήματα με συνολική επιφάνεια πώλησης κάτω των 800 τ.μ. Ωστοσο, μεγάλες εμπορικές αλυσίδες προσφεύγουν στη δικαιοσύνη, υποστηρίζοντας ότι η απαγόρευση δεν έχει νόημα, καθώς πιο εύκολα τηρούνται οι προβλεπόμενες αποστάσεις ασφαλείας σε πολυκατάστημα 50.000 τ.μ. παρά σε ένα συνοικιακό κατάστημα 50 τ.μ. Εύλογο το επιχείρημα; Οι απόψεις διίστανται. Το Συνταγματικό Δικαστήριο της Βαυαρίας κρίνει αντισυνταγματικό το όριο των τετραγωνικών, ενώ αντιθέτως τα Συνταγματικά Δικαστήρια στην Κάτω Σαξονία και στο κρατίδιο του Ζάαρ δεν βλέπουν κώλυμα.
Ομαδικές προσφυγές για αποζημιώσεις
Άδειο μπαρ στο Ισγκλ της Αυστρίας
Στη Γερμανία τα πρώτα «μαζικά κρούσματα» του ιού άρχισαν να εκδηλώνονται τον Μάρτιο, μετά την επιστροφή των εκδρομέων από δημοφιλή χιονοδρομικά κέντρα της Αυστρίας και της βόρειας Ιταλίας. Σύμπτωση; Όχι, υποστηρίζουν χιλιάδες από τους παθόντες και προετοιμάζουν ομαδική προσφυγή κατά της δημοτικής αρχής του Ισγκλ στην Αυστρία. Το επιχείρημά τους: μέχρι τις αρχές Μαρτίου και ενώ είχαν ήδη εκδηλωθεί κρούσματα, οι αρμόδιοι είτε υποτιμούσαν, είτε - ακόμα χειρότερα - αποσιωπούσαν τον κίνδυνο, ελπίζοντας να μην διαταραχθεί η ομαλή λειτουργία της τουριστικής βιομηχανίας. Σύμφωνα με τοπικά μέσα ενημέρωσης, αυστριακή καταναλωτική οργάνωση έχει συγκεντρώσει 2.700 υπογραφές από ενδιαφερόμενους (μεταξύ αυτών 2.300 Γερμανοί), οι οποίοι διεκδικούν αποζημιώσεις, ενώ θα αποδοθούν και ποινικές ευθύνες, εφόσον κριθούν ένοχοι οι τοπικοί άρχοντες.
Οι υγειονομικές αρχές εκτιμούν ότι ο ασθενής «μηδέν» στο Ισγκλ ήταν μία γυναίκα από την Ελβετία, η οποία είχε νοσήσει στις 5 Φεβρουαρίου, αλλά πολύ αργότερα καταχωρήθηκε ως επίσημα καταγεγραμμένο κρούσμα. Επιπλέον, ένας Γερμανός που εργαζόταν σε πολυσύχναστο μπαρ της περιοχής είχε ασθενήσει στις 7 Μαρτίου, αλλά το μπαρ δεν έκλεισε πριν από τις 9 Μαρτίου, οπότε εμφανίστηκαν άλλα 15 κρούσματα σε πελάτες. Πάντως, μέχρι τα τέλη Μαρτίου η εισαγγελία του Ίνσμπρουκ δεν είχε εκκινήσει τη διαδικασία, επισημαίνοντας ότι «αναμένει» το αποτέλεσμα της αστυνομικής έρευνας στο Ισγκλ.
Δικαίωμα στην «εργασία από το σπίτι»;
Τηλε-εργασία από την κουζίνα
Σε εποχές κορωνοϊού εκατομμύρια εργαζόμενοι αφήνουν τα γραφεία τους και δουλεύουν από το σπίτι. Το «καλό παράδειγμα» δίνουν από την πρώτη στιγμή η Ευρωπαϊκή Επιτροπή και άλλα όργανα της ΕΕ, προσφέροντας στους υπαλλήλους καθεστώς τηλε-εργασίας με πλήρεις αποδοχές. Μόνο που το home-office, όπως λέγεται στη Γερμανία, κρύβει νομικές «παγίδες». Κατ’ αρχάς όλοι συμφωνούν ότι έννομη αξίωση για εργασία από το σπίτι δεν υπάρχει. Από την άλλη πλευρά, εκτιμούν εργατολόγοι, η τηλε-εργασία κατοχυρώνεται νομικά, εφόσον έχει ήδη εφαρμοστεί για εύλογο διάστημα Ο υπουργός Εργασίας Ουμπέρτους Χάιλ εξαγγέλλει νομοσχέδιο, με το οποίο θεσπίζεται η έννομη αξίωση του εργαζόμενου. Όμως οι αντιδράσεις είναι έντονες, όχι μόνο από την πλευρά των επιχειρήσεων. Όπως επισημαίνει σχολιαστής της εφημερίδας Die Zeit, η τηλε-εργασία προϋποθέτει «μία σχέση εμπιστοσύνης μεταξύ εργοδοσίας, προϊσταμένων και συναδέλφων», ενώ ένας νόμος θα προκαλούσε μία σειρά από ερωτήματα: «Πώς ρυθμίζονται οι συνθήκες εργασίας; Πότε και με ποιόν τρόπο οφείλω να είμαι διαθέσιμος στο σπίτι μου για τον εργοδότη μου; Τι γίνεται με τον εξοπλισμό γραφείου; Αυτές τις μέρες πολλοί διαπιστώνουν ότι ένα επαγγελματικό γραφείο με ρυθμιζόμενο ύψος είναι καλύτερο για τη μέση από το τραπέζι της κουζίνας. Και ποιος πληρώνει τα αναλώσιμα;»
O Ουφούκ Αλτούν, ερευνητής στο Ινστιτούτο Εργασίας IFAA, επισημαίνει στην εφημερίδα General-Anzeiger ότι σε καθεστώς εργασίας από το σπίτι «ο εργοδότης είναι υπεύθυνος για τη διάθεση και εγκατάσταση του απαραίτητου εξοπλισμού στην ιδιωτική κατοικία» του εργαζόμενου. Όποιος ελπίζει σε έκπτωση από το φορολογητέο εισόδημά του λόγω εργασίας από το σπίτι, μπορεί να απογοητευθεί, γιατί μία τέτοια έκπτωση προϋποθέτει «ένα δωμάτιο αποκλειστικά αφιερωμένο στην εργασία, δεν αρκεί ο υπολογιστής στο τραπέζι της κουζίνας». Ένα ακόμη πρόβλημα, τονίζει ο Γερμανός αναλυτής, είναι ότι, δουλεύοντας από το σπίτι, ο εργαζόμενος δεν έχει πάντοτε την ασφαλιστική κάλυψη του εργοδότη σε περίπτωση ατυχήματος, όπως στο γραφείο, παρά μόνο για δραστηριότητες που έχουν «άμεση συνάφεια με το αντικείμενο της εργασίας». Για να αναφέρουμε το πιο απλό και απευκταίο παράδειγμα: «Όποιος σκοντάψει πηγαίνοντας στην τουαλέτα κατά κανόνα δεν καλύπτεται από την εκ του νόμου προβλεπόμενη ασφάλιση ατυχημάτων...»
Γιάννης Παπαδημητρίου
</doc>
<doc docid='dw_53303352' lang='ell' type='mono' source='https://www.dw.com/el/el/πώς-θα-κάνουμε-φέτος-το-καλοκαίρι-διακοπές/a-53303352' term='κορωνοϊός'>
Ποια μορφή θα έχουν οι φετινές μας διακοπές; Στο ερώτημα αυτό επιχειρεί να απαντήσει ο πρόεδρος του διοικητικού συμβουλίου της TUI Φριτς Γιούσεν σε επιστολή του προς τους εργαζομένους του τουριστικού ομίλου, αποσπάσματα της οποίας δημοσιεύει η γερμανική εφημερίδα Bild.
Στην πρόβλεψή του για το φετινό καλοκαίρι ο επικεφαλής της TUI εμφανίζεται μάλλον αισιόδοξος, εκτιμώντας ότι θα γίνουν ταξίδια, ωστόσο υπό τελείως διαφορετική μορφή: «Φυσικά και τα ταξίδια θα είναι διαφορετικά το 2020: άλλοι προορισμοί, άλλα μέτρα ασφαλείας, διαφορετικές τουριστικές προσφορές στον τόπο των διακοπών. Αλλά ο κόσμος θέλει να ταξιδέψει και από τη στιγμή που ο τουρισμός μπορέσει και εκκινήσει υπεύθυνα και με ασφάλεια, οι τουρίστες θα αρχίσουν τα ταξίδια». Ο ίδιος επισημαίνει μάλιστα ότι «αντί να θέτουμε εν αμφιβόλω τις διακοπές και την καλοκαιρινή σεζόν, θα έπρεπε να συμφωνήσουμε σε σαφείς προδιαγραφές. Τόσο για τις διακοπές στο εσωτερικό, όσο και στην Ευρώπη και την ΕΕ».
Αναβάλλεται η έναρξη της σεζόν
Ο επικεφαλής της TUI Φριτς Γιούσεν
Πότε όμως θα ξεκινήσει η φετινή τουριστική σεζόν; «Σύμφωνα με όλες τις ενδείξεις το κέντρο βάρους της σεζόν μετατίθεται προς τα πίσω. Το άνοιγμα θα γίνει πιθανότατα σταδιακά και ανά περιφέρειες. Οι Βαλεαρίδες και τα Κανάρια Νησιά, για παράδειγμα, θα μπορέσουν να υποδεχθούν νωρίτερα τουρίστες από τις τουριστικές περιοχές της ηπειρωτικής Ισπανίας».
Όσον αφορά το ερώτημα ποιες χώρες θα υποδεχθούν φέτος τουρίστες, ο επικεφαλής της TUI το θέτει ως εξής στην επιστολή του προς τους εργαζομένους: «Βιομηχανία (σ.σ. τουριστική βιομηχανία) και πολιτική θα πρέπει να κάνουν ό,τι μπορούν για να καταστήσουν όσο γίνεται και πάλι εφικτά τα ταξίδια. Καταρχήν στην ίδια τη χώρα, σε γειτονικές χώρες και σε χώρες που δεν έχουν πληγεί τόσο (σ.σ. από την πανδημία) και οι οποίες θεωρούν τον εαυτό τους καλά προετοιμασμένο. Ελλάδα, Κύπρος, Βουλγαρία και Πορτογαλία αναζητούν το διάλογο με μας και προετοιμάζονται εντατικά για την επιστροφή των τουριστών. Αυτό προϋποθέτει βέβαια την σταδιακή προσαρμογή των περιορισμών που ισχύουν για ταξίδια και πτήσεις».
Αλλάζει ο τρόπος που ταξιδεύουμε
Αποστάσεις και στην παραλία;
Σύμφωνα με τον επικεφαλής του ομίλου TUI που, σημειωτέον, φέρνει κάθε χρόνο εκατομμύρια τουρίστες στην Ελλάδα, ύψιστη προτεραιότητα ήταν και παραμένει η ασφάλεια των πελατών και των εργαζομένων. «Αναφορικά με τα εξειδικευμένα βήματα επανέναρξης των δραστηριοτήτων μας είμαστε σε στενή επαφή με τις διάφορες κυβερνήσεις σε εθνικό και περιφερειακό επίπεδο».
Ο Φριτς Γιούσεν εκτιμά ότι εφεξής αλλάζει ριζικά ο τρόπος που ταξιδεύουμε. «Οι διαδικασίες σε αεροδρόμια, στα αεροπλάνα μας, στα ξενοδοχεία και πλοία αλλάζουν. Είχαμε και πριν υψηλά υγειονομικά στάνταρ, αλλά τώρα τα διευρύνουμε. Πιθανότατα θα έρθουν οι μάσκες στα αεροσκάφη, όπως και στα άλλα μέσα μαζικής μεταφοράς».
Όσον αφορά την ασφάλεια των τουριστών επί τόπου, για παράδειγμα στα ξενοδοχεία, ο τουριστικός κλάδος καλείται να βρει λύσεις σε μια σειρά ερωτημάτων, όπως λέει: «Ποια θα πρέπει να είναι η πληρότητα σε ξενοδοχεία και πλοία; Πως θα γίνεται η εξυπηρέτηση στα εστιατόρια, θα υπάρχουν αρχικά περισσότερες προσφορές διαμερισμάτων στα ξενοδοχεία μας και ποιες αθλητικές δραστηριότητες θα προσφέρουμε;». Σύμφωνα με τον ίδιο, θα πρέπει να αναμένονται σταθερά ωράρια γευμάτων, μικρά τραπέζια, λιγότερα μπουφέ και, φυσικά, περισσότερο προσωπικό. Οι λεπτομέρειες για όλα αυτά, όπως λέει, θα ανακοινωθούν τις επόμενες εβδομάδες. «Το σίγουρο είναι ότι είμαστε προετοιμασμένοι και θα διαμορφώσουμε με υπευθυνότητα την επανέναρξη», επισημαίνει ο Φριτς Γιούσεν.
Κώστας Συμεωνίδης (Bild)
</doc>
<doc docid='dw_53299989' lang='ell' type='mono' source='https://www.dw.com/el/el/η-κύπρος-αντιμέτωπη-με-τον-κορωνοϊό-και-τη-θρησκοληψία/a-53299989' term='κορωνοϊός'>
Με την εμφάνιση του κορωνοϊού στο νησί διαφάνηκε ότι αργά ή γρήγορα το συντεταγμένο κράτος θα καλούνταν να αντιμετωπίσει φαινόμενα κοινωνικής καθυστέρησης, στο πλαίσιο των προσπαθειών αναχαίτισης της πανδημίας αλλά και της περιφρούρησης της ίδιας της κοσμικότητας του κράτους. Η προδιαγεγραμμένη σύγκρουση ξεκίνησε με την απόφαση του κράτους να επιβάλει αυστηρούς περιορισμούς στη διακίνηση και τη συνάθροιση πολιτών. Με την εφαρμογή των μέτρων, ισχυρά μέλη της Ιεράς Συνόδου της κυπριακής εκκλησίας έδειξαν τις προθέσεις τους, παρακούοντας τα περιοριστικά μέτρα, αναγκάζοντας έτσι τις αρχές να προχωρήσουν σε πρωτοφανείς ενέργειες, όπως δεκάδες καταγγελίες πιστών και ανακρίσεις Μητροπολιτών.
Νόμος του Θεού ή του κράτους;
Ο Μητροπολίτης Λεμεσού Αθανάσιος
Η πρώτη πράξη της διελκυστίνδας μεταξύ κυπριακού κράτους και εκκλησίας παίχτηκε στις 24 Μαρτίου όταν η κυπριακή κυβέρνηση εξέδωσε το δεύτερο διάταγμά της με ακόμα πιο αυστηρά περιοριστικά μέτρα, το οποίο θα ίσχυε από το απόγευμα της ίδιας ημέρας. Ως απάντηση στα μέτρα, ο προερχόμενος από το Άγιο Όρος, Μητροπολίτης Λεμεσού Αθανάσιος - ο οποίος χαρακτηρίζεται ως δογματικός αλλά και λαοφιλής ιεράρχης - αποφάσισε να επισπεύσει την ακολουθία του Εσπερινού στην Μητρόπολή του καλώντας τους πιστούς να παραβρεθούν. Μεταθέτοντας τον Εσπερινό δύο ώρες νωρίτερα κατάφερε να συγκεντρώσει τους πιστούς του στο ναό. Ωστόσο, φωτογραφίες που είδαν αυθημερόν το φως της δημοσιότητας αποτέλεσαν τεκμήριο παραβίασης προηγούμενου διατάγματος περί μαζικών συγκεντρώσεων, αφού οι πιστοί που βρίσκονταν στην εκκλησία φαίνεται να ξεπερνούσαν τους 75.
Η παραβίαση των διαταγμάτων της κυβέρνησης από μέλη της Ιεράς Συνόδου συνεχίστηκε και τις ημέρες του Πάσχα. Ενδεικτικά, ο γνωστός και στην Ελλάδα για τις θέσεις του Μητροπολίτης Μόρφου Νεόφυτος, τέλεσε κανονικά τη θείας λειτουργία την Κυριακή των Βαΐων σε εκκλησία της ενορίας του, στην οποία μάλιστα παρευρέθηκαν και πιστοί. Ακολούθησαν πρωτόγνωρες, για τα κυπριακά δεδομένα, αστυνομικές έρευνες για τις υποθέσεις των ιεραρχών, με τις ηγεσίες του Υπουργείου Δικαιοσύνης και της Αστυνομίας να διαμηνύουν ότι κανένας δεν είναι υπεράνω του νόμου, σε μία προσπάθεια κατευνασμού των αντιδράσεων των πιστών. Πάντως, σύμφωνα με πληροφορίες ακόμα και ενώπιον των ανακριτικών αρχών τα εν λόγω μέλη της Ιεράς Συνόδου εμφανίστηκαν αμετανόητα, διαμηνύοντας ότι ο μόνος νόμος στον οποίο υπόκεινται είναι ο νόμος του Θεού.
Η εφεκτικότητα της δικαιοσύνης
Γελοιογραφία του Σεργκέι Έλκιν
Ο φάκελος των υποθέσεων διαβιβάστηκε στη Νομική Υπηρεσία της Δημοκρατίας και πλέον ο Γενικός Εισαγγελέας Κώστας Κληρίδης θα κληθεί να αποφασίσει αν οι υποθέσεις θα οδηγηθούν στο δικαστήριο. Αν αυτό τελικά γίνει, θα είναι η πρώτη φορά που μέλη της Ιεράς Συνόδου θα βρεθούν ενώπιον δικαστηρίου. Αυτό το ενδεχόμενο πάντως αποτιμάται ως εξαιρετικά απίθανο, αφού ο Γενικός Εισαγγελέας της Δημοκρατίας απέφυγε και στο παρελθόν να προωθήσει υποθέσεις που αφορούν μέλη της Ιεράς Συνόδου για υβριστικές και ρατσιστικές δηλώσεις τους εναντίον των ομοφυλόφιλων.
Οι μητροπολίτες Αθανάσιος και Νεόφυτος δεν έχουν, πάντως, τη στήριξη του Αρχιεπισκόπου της Κύπρου Χρυσοστόμου, ο οποίος με δημόσιες παρεμβάσεις του στηρίζει τον Πρόεδρο της Δημοκρατίας και τις αποφάσεις της κυβέρνησής του, καλώντας τους πιστούς να απέχουν από τις λειτουργίες στους ναούς. Καθώς όμως κάθε μητροπολίτης έχει το «ποίμνιό» του, ούτε ο λόγος του Αρχιεπισκόπου ούτε οι αναφορές του Προέδρου της Δημοκρατίας στο πασχαλινό διάγγελμά του περί «παράφωνων που ταυτίζουν την πίστη στο Θεό με την επιλογή του θανάτου», δεν ήταν αρκετά για να πείσουν τους πιστούς για την ανάγκη αποχής από τον εκκλησιασμό. Ως εκ τούτου, η αστυνομία συνεχίζει να διενεργεί ελέγχους σε μονές και εκκλησίες με την πιο σοβαρή υπόθεση να αφορά εκκλησιασμό σε επαρχία της Λεμεσού. Κατά τον έλεγχο της αστυνομίας μάλιστα απειλήθηκαν επεισόδια ενώ ασκήθηκαν ποινικές διώξεις σε 20 άτομα μεταξύ των οποίων και ο ιερέας.
Επιστήμη με άμφια
Τί είδους ιατρική θεραπεύεται στην Κύπρο;
Στην εξίσωση της διελκυστίνδας κράτους-εκκλησίας μπήκε πρόσφατα και η επιστημονική κοινότητα της Κύπρου. Η είσοδος των επιστημόνων στον διάλογο έγινε θορυβωδώς, μέσω ανοικτής επιστολής προς τον Πρόεδρο της Δημοκρατίας, την οποία υπέγραψαν 152 επαγγελματίες υγείας - εκ των οποίων γιατροί σε ανώτατα πόστα των δημοσίων δομών υγείας – και με την οποία ζητείται η επαναλειτουργία των ναών. Εντύπωση προκάλεσε η πρόταξη της επιστολής στην οποία διατυπώνεται η αντιεπιστημονική θέση ότι ο κορωνοϊός δεν μεταδίδεται μέσω της θείας κοινωνίας. Η επιστολή προκάλεσε μεγάλη ένταση στον δημόσιο διάλογο και προβλήθηκε εκτενώς από τα ΜΜΕ.
Η ένταση αναζωπυρώθηκε με τη δημοσιοποίηση νέας ανοικτής επιστολής προς τον Πρόεδρο της Δημοκρατίας από άλλη ομάδα 186 επαγγελματιών στον χώρο της υγείας, με κύριο αίτημα το άμεσο άνοιγμα των εκκλησιών για τους πιστούς. Στις αναφορές κλήθηκε να απαντήσει ο Παγκύπριος Ιατρικός Σύλλογος, ο οποίος με σχετική ανακοίνωση αναφέρθηκε μεν στην υψηλή μεταδοτικότητα του ιού και στην ανάγκη περιορισμού του συνωστισμού, απέφυγε ωστόσο να τοποθετηθεί ξεκάθαρα στο κατά πόσον ο κορωνοϊός μπορεί να μεταδοθεί με την θεία κοινωνία.
Ο Αρχιεπίσκοπος Χρυσόστομος με τον Πρόεδρο Νίκο Αναστασιάδη
Η DW επικοινώνησε με το θεσμικό όργανο των ιατρών ζητώντας μια ξεκάθαρη απάντηση επί του θέματος. Η θέση του ΠΙΣ είναι ότι ελλείψει επιστημονικών μελετών δεν μπορεί να δοθεί επιστημονικά τεκμηριωμένη απάντηση για τη μεταδοτικότητα του ιού μέσω θείας κοινωνίας. Από την πλευρά της, η Δρ Μυρτάνη Πιερή, η οποία ήταν η πρώτη επιστήμονας που τοποθετήθηκε δημοσίως για τα όσα υποστήριξαν οι 152 επαγγελματίες υγείας, μιλώντας στην DW εξήγησε ότι είναι λογικό η βιβλιογραφία για ένα θέμα που επαφίεται σε θρησκευτικές πρακτικές να είναι περιορισμένη. Τόνισε ωστόσο ότι ακόμα και η πλήρης απουσία βιβλιογραφίας δεν μπορεί να μεταφραστεί σε απουσία επικινδυνότητας. Ως εκ τούτου κατέληξε, ένα κράτος που σέβεται την υγεία των πολιτών του οφείλει να υιοθετεί την Αρχή της Προφύλαξης.
Τέλος αξίζει να σημειωθεί ότι η συζήτηση για το ζήτημα του εκκλησιασμού συνεχίζει να εκτυλίσσεται με ένταση τόσο στα μέσα κοινωνικής δικτύωσης όσο και στα ΜΜΕ μέσω αρθρογραφίας γιατρών, πανεπιστημιακών και δημοσιογράφων. Το θέμα που αναδεικνύεται είναι το κατά πόσον το κράτος, το αρμόδιο υπουργείο και η επιστημονική κοινότητα έκαναν όλες τις απαραίτητες ενέργειες για αποτροπή της έκθεσης της κοινής γνώμης σε ένα ζοφερό μείγμα θρησκοληψίας και αντιεπιστημονικών απόψεων. Το σήμα κινδύνου που εκπέμπεται, καθίσταται ακόμα πιο ηχηρό, αν αναλογιστεί κανείς ότι στις συνθήκες κοινωνικού απομονωτισμού που επέβαλε η πανδημία, έχουν καταγραφεί μέχρι σήμερα δύο βανδαλισμοί σε κεραίες κινητής τηλεφωνίας μετά από fake news σε μέσα κοινωνικής δικτύωσης που αναφέρονταν σε φερόμενους κινδύνους από την εισαγωγή της τεχνολογίας 5G.
Λουκιανός Λυρίτσας, Λευκωσία
</doc>
<doc docid='dw_53268752' lang='ell' type='mono' source='https://www.dw.com/el/el/γάμοι-χωρίς-παπά-και-κουμπάρο/a-53268752' term='κορωνοϊός'>
Στην εκκλησία ή στο δημαρχείο με νυφικό και μάσκα στο πρόσωπο; Στην εποχή του κορωνοϊού όλα είναι πιθανά. Υπάρχει όμως και μια εναλλακτική που βίωσαν πρόσφατα η Μερλένα και ο Σεμπάστιαν Στέρνμπεργκ στο δημαρχείο σε συνοικία του Αμβούργου. Ένα κομμάτι από πλεξιγκλάς χώριζε το ζευγάρι από την υπάλληλο του δήμου, και έτσι οι νεόνυμφοι φόρεσαν από μια άσπρη μάσκα που έγραφε “κύριος” και “κυρία” μόνο για τις ανάγκες φωτογράφισης μετά την τελετή. Πάρτι και γιορτές με πολλούς καλεσμένους είναι κάτι το αδιανόητο αυτήν την εποχή. Όποιος μάλιστα θέλει να τελέσει θρησκευτικό μυστήριο, θα πρέπει να το αναβάλει. Ακόμη και η πρόταση της Γερμανικής Διάσκεψης Επισκόπων για σταδιακή χαλάρωση των περιοριστικών μέτρων στις εκκλησίες συνιστά αναβολή του θρησκευτικού γάμου.
Γάμος με άδειες καρέκλες;
Δύσκολοι καιροί για θρησκευτικούς γάμους - Οι εκκλησίες είναι άδειες
Ραντεβού για πολιτικούς γάμους γίνονται, αλλά η τελετή περιορίζεται στους απόλυτα απαραίτητους παρόντες. “Ο νέος ιός απωθεί τον ρομαντισμό” λέει ο Χέλμουτ Ντέντι, διευθυντής του Επιμελητηρίου Δήμων και Κοινοτήτων συμπληρώνοντας ότι εκτός από το ζευγάρι παρόντες επιτρέπεται να είναι μόνο οι κουμπάροι, και μάλιστα σε ορισμένα δημαρχεία ούτε κι αυτοί. Στην περίπτωση της Μαρλένα και του Σεμπάστιαν ήταν αδύνατο να γίνει ο γάμος τους με την παρουσία της οικογένειας και των φίλων τους. Παρόλα αυτά το ζευγάρι αποφάσισε να μην αναβάλει την ημερομηνία. Στην αίθουσα ήταν μόνοι. Ο υπάλληλος του δήμου και ένας συνάδελφός του ήταν οι κουμπάροι. “Κανείς δεν κατάλαβε ότι παντρευτήκαμε, ήταν περίεργη ατμόσφαιρα” διηγείται η 26χρονη Μαρλένα.
“Εκείνη τη στιγμή μου φάνηκε περίεργο άλλα εκ των υστέρων το βρίσκω αστείο, τελικά για μας σημασία έχει ότι ενώσαμε τις ζωές μας, είπαμε το μεγάλο ναι”.  Αντίθετα, γάμος με άδειες καρέκλες είναι κάτι το αδιανόητο για την Σαμπρίνα και τον Φάμπιαν. Γι αυτό αποφάσισαν να αναβάλουν την τελετή και τη γιορτή από τέλος Μαΐου σε τέλος Αυγούστου. Σχεδόν το 1/3 των ζευγαριών κάνει ακριβώς το ίδιο, λέει ο Χέλμουτ Ντέντι. Η Σαμπρίνα ελπίζει ότι με την χρονική μετάθεση του γάμου, θα μπορεί να προσκαλέσει και ανθρώπους από ευπαθείς ομάδες. Τόσο βέβαιο δεν είναι. “Υπάρχει και το ενδεχόμενο να πρέπει να σκεφτούμε και ένα τρίτο εναλλακτικό σχέδιο” λέει.
Ο Χέλγκε Μπράουν, υπουργός Καγκελαρίας, απέτρεψε πριν από λίγες ημέρες τον σχεδιασμό μεγάλων οικογενειακών γιορτών, όπως γάμων, το καλοκαίρι. “Υπάρχει μεγάλος κίνδυνος αναβολής, σε περίπτωση που ο νέος ιός παραμείνει ενεργός όλο το καλοκαίρι”, είπε. Πάντως εκείνο που απαγορεύεται μέχρι τέλος Αυγούστου είναι εκδηλώσεις με πάνω από 1000 άτομα. “Επειδή οι γάμοι συνήθως δεν είναι εκδηλώσεις αυτού του διαμετρήματος, δεν μένει παρά να δούμε πώς θα είναι οι αποφάσεις” σχολιάζει ο Σύνδεσμος Σχεδιαστών Γάμων, που ελπίζει σε άμεση χαλάρωση των μέτρων. Για κάθε ενδεχόμενο πάντως ακύρωσε γάμους προγραμματισμένους για τον Μάιο και τον Ιούνιο.
“Εξανεμίζεται η χαρά της προσμονής”
Ο κορωνοϊός απωθεί τον ρομαντισμό...
Σημαντική όμως είναι και η παρατήρηση του υπουργού Καγκελαρίας. “Από επιδημιολογικής άποψης δεν είναι για την ώρα σωστό, εάν κάνει κανείς εκδηλώσεις με 150 καλεσμένους από όλην την Γερμανία”. ΄Αρα, πολλές οι αβεβαιότητες. “Νέα ημερομηνία, νέος φωτογράφος, νέος τόπος για την τελετή, η αναβολή ενός τέτοιου γεγονότος δεν είναι κάτι το απλό” λέει η Σαμπρίνα. “Αλλά και οικονομικά έχουμε τύχη, γιατί πολλοί πάροχοι υπηρεσιών γάμων κάνουν καλύτερες τιμές, αλλά η παρόλα αυτά η πρόκληση είναι μεγάλη. Υπάρχουν πολλά συναισθήματα που παίζουν ρόλο, οργανωτικά θέματα και αβεβαιότητες. Ποια είναι η σωστή και ποια η λάθος απόφαση; Τέλος Αυγούστου ή είναι και πάλι νωρίς;. Όλα αυτά επιβαρύνουν τη διάθεση”, ομολογεί η Σαμπρίνα. “Σε κάθε περίπτωση η χαρά της προσμονής έχει εξανεμιστεί και ελπίζω κάποια στιγμή να επιστρέψει”. Πάντως ο τόπος του γάμου τους και η διαδικασία παραμένουν οι ίδιοι, αλλά δεν είναι ό,τι καλύτερο θα επέλεγαν εάν δεν υπήρχε ο κορωνοϊός. Ακόμη και η ημερομηνία γάμου στις βέρες έπρεπε να αλλάξει.
Στο ίδιο κύμα αμφιβολιών βρίσκονται η Μερλένα και ο Σεμπάστιαν. Πολύ θα ήθελαν να έκαναν την γαμήλια γιορτή στη Δανία, αλλά τα σύνορα έχουν κλείσει μέχρι τις 10 Μαΐου και η γιορτή είχε προγραμματιστεί για τις 9 Μαΐου. Η αναβολή για του χρόνου ήταν μονόδρομος, ευτυχώς οικονομικά δεν θα έχουν απώλειε γιατί εξασφάλισαν ένα κουπόνι δώρου. Τι θα γίνει όμως με το γαμήλιο ταξίδι δύο εβδομάδων στο Μπαλί, που έχουν προγραμματίσει για τον Νοέμβριο; “Και πάλι αβεβαιότητα, και πάλι θα πρέπει να κάνουμε σκέψεις, θα γίνει το ταξίδι ή όχι,” προβληματίζεται η Μαρλένα. “Η χαρά της προσμονής δεν υπάρχει, όταν δεν ξέρουμε τι θα πρέπει να κάνουμε”.
Ραχήλ Μποσμάιερ/ dpa
Επιμέλεια: Ειρήνη Αναστασοπούλου
</doc>
<doc docid='dw_53297594' lang='ell' type='mono' source='https://www.dw.com/el/el/αλλιώτικη-η-πρωτομαγιά-2020-λόγω-κορωνοϊού/a-53297594' term='κορωνοϊός'>
Ποιος θα μπορούσε να φανταστεί πριν από μερικές εβδομάδες ότι η φετινή Πρωτομαγιά θα ήταν βουβή, διαφορετική από όλες τις προηγούμενες; Λόγω κορωνοϊού όμως όλα έχουν ανατραπεί και όλα κινούνται γύρω από μέτρα κοινωνικής αποστασιοποίησης, που αποκλείουν συγχρωτισμό και αγωνιστικές συναθροίσεις στους δρόμους των πόλεων.
Διαδηλώσεις μέσω διαδικτύου
Δύσκολες εποχές για την εργατική Πρωτομαγιά
Όχι ότι δεν υπήρχαν σχέδια. H Γερμανική Συνομοσπονδία Συνδικάτων DGB, όπως κάθε χρόνο, είχε σχεδιάσει πολλές εκατοντάδες εκδηλώσεις σε ολόκληρη την επικράτεια με πρώτη και κεντρική φέτος στο Αμβούργο. Με σύνθημα “Αλληλέγγυοι δεν είμαστε μόνοι” η DGB άλλαξε τα σχέδιά της και προγραμματίζει να φέρει κοντά τους ανθρώπους διαδικτυακά μέσω Live Stream. Συμμετέχουν μεταξύ άλλων ο τραγουδοποιός Κόνσταντιν Βέκερ και το συγκρότημα ΜΙΑ. Εκτός από συζητήσεις, ομιλίες και μηνύματα αλληλεγγύης θα υπάρχει και μια εικονική χορωδία που θα τραγουδήσει το „You ’ll never walk alone“. Στις εκδηλώσεις του Αμβούργου θα συμμετάσχουν και τα συνδικάτα Verdi και IG Metall. Παρά τους περιορισμούς λόγω κορωνοϊού η αστυνομία έχει πάρει τα μέτρα της για κάθε ενδεχόμενο. Εκπρόσωπός της ανέφερε ότι έχουν εγκριθεί 47 διαδηλώσεις, άλλες 5 απαγορεύθηκαν.
Το Σοσιαλδημοκρατικό Κόμμα SPD θέλει να ξεκινήσει μια διαδήλωση online. Ο καθένας που θέλει να συμμετάσχει, πρέπει να γράψει στο χέρι του τη λέξη #geMA1sam, δηλαδή μαζί, και να τη ποστάρει σε μια φωτογραφία selfie ή ένα βίντεο μαζί με ένα σύνθημα. Άλλοι βρίσκουν άλλους τρόπους για να διατρανώσουν τη σημασία της ημέρας. Για παράδειγμα, ο Σύνδεσμος Γερμανών Εφοπλιστών, καλεί όλα τα πλοία στα λιμάνια, ακριβώς στις 12, να κορνάρουν όλα μαζί. Με τον τρόπο αυτό θέλει να προσελκύσει την προσοχή στη δύσκολη δουλειά των ναυτεργατών. Ιδιαίτερα την περίοδο της πανδημίας, ελλείψει αλλαγής βάρδιας, πρέπει να δουλέψουν πολύ σκληρά.
Βερολίνο: Θα επέμβει η αστυνομία
Στο ανυπάκουο Βερολίνο
Στο Βερολίνο όμως ο αέρας της εργατικής πρωτομαγιάς δεν καταλαβαίνει από κορωνοϊό. 5.000 αστυνομικοί είναι πανέτοιμοι. Φορείς έχουν γνωστοποιήσει την πρόθεση να κατέβουν σε 30 περίπου διαδηλώσεις, σε πόσες θα δοθεί άδεια παραμένει άγνωστο. Ανάμεσα σε αυτές και πολλές μικρές διαδηλώσεις στην Πύλη του Βρανδεμβούργου και στην Αλεξάντερπλατς. Προγραμματίζονται διαδηλώσεις και κατά των μέτρων εγκλεισμού στην περιοχή Mitte, στο κέντρο της πρωτεύουσας. Διαφορετική θα είναι φέτος και η λεγόμενη Επαναστατική Πρωτομαγιά που διοργανώνεται κάθε χρόνο το βράδυ στην περιοχή Κρόιτσμπεργκ. Αντί πορείας οι διάφορες πρωτοβουλίες που την απαρτίζουν καλούν στα κοινωνικά μέσα σε αποκεντρωμένες εκδηλώσεις ανάμεσα στον ποταμό Σπρέε και την οδό Οράνιεν.
Ο υπουργός Εσωτερικών του Βερολίνου Αντρέας Γκάιζελ υπενθυμίζει ότι φέτος προτεραιότητα έχει η προστασία από τον ιό με την τήρηση των γνωστών μέτρων, και διευκρίνισε στο Spiegel ότι άδεια θα πάρουν συγκεντρώσεις κάτω των 20 συμμετεχόντων. Προειδοποίησε δε ότι η αστυνομία δεν θα διστάσει να επέμβει σε διαδηλώσεις που δεν έχουν εγκριθεί. “Η νέα πρόκληση είναι ότι αυτό που πριν μερικές εβδομάδες θεωρείτο κοινωνικά κατάλληλη συμπεριφορά, δηλαδή η ελεύθερη εκδήλωση γνώμης στο δρόμο, τώρα είναι αδίκημα, όταν η διαδήλωση δεν έχει εγκριθεί. Η αστυνομία πρέπει να επέμβει”.
Ειρήνη Αναστασοπούλου (Spiegel/epd/dpa)
</doc>
<doc docid='dw_53296794' lang='ell' type='mono' source='https://www.dw.com/el/el/γερμανία-ανοίγουν-παιδικές-χαρές-και-εκκλησίες/a-53296794' term='κορωνοϊός'>
Η Γερμανία προσανατολίζεται στη χαλάρωση των περιοριστικών μέτρων που κρίθηκαν αναγκαία προκειμένου να περιοριστεί η διάδοση του κορωνοϊού. Στη σημερινή τους τηλεδιάσκεψη η καγκελάριος Άνγκελα Μέρκελ και οι 16 πρωθυπουργοί των ομόσπονδων κρατιδίων συζήτησαν σειρά προτάσεων που αφορούν την άρση περιορισμών που ισχύουν εδώ και εβδομάδες. Στη διαβούλευση πάρθηκαν ορισμένες αποφάσεις, ενώ άλλες προτάσεις θα πρέπει να συγκεκριμενοποιηθούν ως την επόμενη σύσκεψη σε μια εβδομάδα. Όπως δήλωσε η Α. Μέρκελ μετά τη διάσκεψη, η προβλεπόμενη χαλάρωση των περιορισμών γίνεται επειδή έχουν υποχωρήσει οι ρυθμοί εξάπλωσης του κορωνοϊού. Σύμφωνα με το κρατικό επιδημιολογικό ινστιτούτο Ρόμπερτ Κόχ ο δείκτης του ποσοστού μετάδοσης κυμαίνεται στο 0,75. Δηλαδή 100 άτομα μολύνουν κατά μέσο όρο 75 άτομα.
Χαλάρωση με προϋποθέσεις
Η Α. Μέρκελ προειδοποιεί πως σε περίπτωση που αυξηθούν τα κρούσματα του κορωνοϊού θα αυξηθούν και τα περιοριστικά μέτρα
Συγκεκριμένα η διάσκεψη αποφάσισε να ανοίξουν οι παιδικές χαρές που έχουν κλείσει λόγω της κρίσης του κορωνοϊού. Κάθε κρατίδιο θα κρίνει όμως μόνο του πότε και υπό ποιες προϋποθέσεις θα υλοποιήσει αυτό το μέτρο. Η «ελαστική» αυτή απόφαση κρίθηκε αναγκαία επειδή ορισμένα κρατίδια ήθελαν το άμεσο άνοιγμα των παιδικών χαρών, ενώ άλλα όπως η Βαυαρία και η Βάδη-Βυρτενμβέργη επέμεναν να παραμείνουν κλειστές. Αντίθετα, σε όλα τα κρατίδια θα ανοίξουν μουσεία, ζωολογικοί κήποι, εκθέσεις υπό τον όρο ότι θα τηρούνται οι κανόνες υγιεινής και απόστασης. Το ίδιο ισχύει και για την επαναλειτουργία θρησκευτικών χώρων, όπως εκκλησίες, τζαμιά και συναγωγές, που παραμένουν κλειστά από τα μέσα Μαρτίου. Θρησκευτικές τελετές, όπως γάμοι, βαφτίσια και κηδείες, θα επιτρέπονται υπό τον όρο ότι θα συμμετέχει μόνο ένας μικρός αριθμός ατόμων.
Στη σημερινή τηλεδιάσκεψη καγκελάριος και πρωθυπουργοί δεν κατέληξαν σε μια απόφαση αναφορικά με το άνοιγμα των σχολείων εκτός από τις μεγάλες τάξεις και για άλλες ομάδες μαθητών. Οι διάσταση απόψεων των κρατιδίων δεν στάθηκε δυνατό να γεφυρωθεί. Το θέμα θα απασχολήσει την επόμενη τηλεδιάσκεψη στις 6 Μαΐου, οπότε αναμένεται να κατατεθεί συγκεκριμένο σχέδιο. Η ίδια διαδικασία θα ακολουθηθεί και στο ζήτημα της επαναλειτουργίας παιδικών σταθμών. Επίσης την άλλη εβδομάδα αναμένεται να δοθεί απάντηση στο θέμα της διεξαγωγής ποδοσφαιρικών αγώνων της Bundesliga όπως και στο ζήτημα της επαναλειτουργίας του οργανωμένου αθλητισμού γενικότερα. Σε ό,τι αφορά τους αγώνες της πρώτης κατηγορίας, μια πλειοψηφία των κρατιδίων υποστηρίζει την ολοκλήρωση της σαιζόν με τη διεξαγωγή αγώνων χωρίς τη συμμετοχή θεατών. Πάντως, ως τα τέλη Αυγούστου δεν πρόκειται να διεξαχθούν μαζικές εκδηλώσεις.
Τουρισμός σε άλλες ευρωπαϊκές χώρες;
Κλειστό τουριστικό θέρετρο στη βόρεια Γερμανία
Η καγκελάριος ανακοίνωσε ακόμη ότι την επόμενη εβδομάδα θα συζητηθεί και το θέμα του «πλαισίου επαναλειτουργίας» των χώρων εστίασης και των ξενοδοχείων, «πάντα υπό την προϋπόθεση ότι η πορεία της μόλυνσης θα επιτρέψει κάτι τέτοιο.» Στη συνέντευξη τύπου η Α. Μέρκελ ερωτήθηκε κατά πόσο οι Γερμανοί θα μπορέσουν να παραθερίσουν το καλοκαίρι σε ευρωπαϊκές χώρες όπως η Ιταλία και η Ισπανία. «Το θέμα δεν βρίσκεται προς το παρόν στην ατζέντα», απάντησε η καγκελάριος. Σε κάθε ευρωπαϊκή χώρα επικρατεί μια διαφορετική κατάσταση. Αλλά και για την ίδια τη Γερμανία δεν επικρατεί, σύμφωνα με την κ. Μέρκελ, σαφής εικόνα αν, πότε και κάτω από ποιες συνθήκες θα λειτουργήσουν τα τουριστικά θέρετρα. Όπως τέλος κατέστησε σαφές η καγκελάριος, μια "υποτροπή" της ασθένειας του κορωνοϊού θα οδηγήσει στην αύξηση των περιοριστικών μέτρων.
Παναγιώτης Κουπαράνης, Βερολίνο
</doc>
<doc docid='dw_53294596' lang='ell' type='mono' source='https://www.dw.com/el/el/μειώνεται-ο-ρυθμός-μετάδοσης-του-κορωνοϊού/a-53294596' term='κορωνοϊός'>
Σύμφωνα με τις τελευταίες εκτιμήσεις του επιδημιολογικού Ινστιτούτου Ρόμπερτ Κοχ ο συντελεστής μετάδοσης του κορωνοϊού έχει μειωθεί στο 0,75. Αυτό σημαίνει, με απλά λόγια, ότι εκατό φορείς του ιού τον μεταδίδουν σε άλλους 75 ανθρώπους. Τις προηγούμενες εβδομάδες ο συντελεστής ήταν πολύ υψηλότερος, ενώ τις πρώτες ώρες μετά το άνοιγμα των εμπορικών καταστημάτων στη Γερμανία φαινόταν να αυξάνεται και πάλι, ξεπερνώντας οριακά το 1,0. Ο επικεφαλής του Ινστιτούτου Λόταρ Βίλαρ έχει τονίσει επανειλλημμένα ότι, προκειμένου να τεθεί υπό έλεγχο η επιδημία, ο συντελεστής θα πρέπει να παραμείνει σταθερά κάτω από την τιμή 1,0.
Όπως ανακοίνωσε το Ινστιτούτο το πρωί της Πέμπτης στη Γερμανία έχουν καταγραφεί σχεδόν 1.500 νέα κρούσματα του ιού το τελευταίο 24ωρο- αριθμός αισθητά χαμηλότερος από τις καταγραφές προηγουμένων εβδομάδων. Ο συνολικός αριθμός των κρουσμάτων ανέρχεται πλέον σε 159.540, ενώ έχουν χάσει τη ζωή τους συνολικά 6.299 άνθρωποι. Σημειώνεται πάντως ότι οι ιαθέντες είναι πλέον πολύ περισσότεροι από τα «ενεργά κρούσματα» του ιού, τα οποία δεν ξεπερνούν τα 32.279 σε όλη τη χώρα. Πάντως ο Λόταρ Βίλερ, μιλώντας στους δημοσιογράφους το μεσημέρι της Πέμπτης, προειδοποίησε ότι δεν υπάρχει λόγος για εφησυχασμό και ότι «αυτός ο ιός θα παραμείνει επί μήνες στη χώρα μας, γι αυτό κι εμείς θα πρέπει να ζούμε επί μήνες σε μία νέα κανονικότητα». Ο Γερμανός επιδημιολόγος τόνισε ότι «σύμφωνα με την πλειονότητα των επιστημόνων θα υπάρξει και δεύτερο κύμα μετάδοσης του ιού, ενδεχομένως και τρίτο κύμα».
Άτοκα δάνεια ή επιδοτήσεις για τους φοιτητές;
Άδεια παραμένουν τα φοιτητικά αμφιθέατρα - Στο μεταξύ πολλοί φοιτητές αντιμετωπίζουν οικονομικές δυσκολίες
Στο μεταξύ συνεχίζονται οι κρατικές παρεμβάσεις για την οικονομική στήριξη των οικονομικά ασθενών στην εποχή του κορωνοϊού. Σύμφωνα με πληροφορίες του πρώτου καναλιού της γερμανικής τηλεόρασης (ARD) η υπουργός Παιδείας Άνγια Καρλίτσεκ θα εξαγγείλει σύντομα την παροχή άτοκων δανείων σε φοιτητές που αντιμετωπίζουν οικονομικά προβλήματα, καθώς δεν έχουν πλέον τη δυνατότητα να εργαστούν για να χρηματοδοτήσουν τις σπουδές τους. Η χρηματοδότηση προέρχεται από κεφάλαια της αναπτυξιακής τράπεζας KfW και θα φτάνει τα 650 ευρώ μηνιαίως, σε μία πρώτη φάση μέχρι τον Μάρτιο του 2021. Εικάζεται μάλιστα ότι τα άτοκα δάνεια θα προσφέρονται όχι μόνο σε Γερμανούς, αλλά και σε ξένους φοιτητές.
Στη Γερμανία πολλοί φοιτητές λαμβάνουν οικονομική βοήθεια εν είδη υποτροφίας (BaföG) για να ανταποκριθούν στις υποχρεώσεις τους. Ωστόσο πρόκειται για μία επιχορήγηση που απευθύνεται κυρίως σε Γερμανούς πολίτες και συνδέεται με αυστηρές προϋποθέσεις, για παράδειγμα με εισοδηματικά κριτήρια. Σύμφωνα με ανεπίσημους υπολογισμούς εκατοντάδες χιλιάδες νέοι και νέες χρηματοδοτούν τις σπουδές τους δουλεύοντας- για παράδειγμα ως σερβιτόροι ή βοηθητικό προσωπικό σε καταστήματα- είτε γιατί δεν εμπίπτουν στα κριτήρια της νομοθεσίας BaföG, είτε γιατί προτιμούν να είναι οικονομικά ανεξάρτητοι. Σε εποχές κορωνοϊού οι δουλειές αυτές έχουν εκλείψει, άρα ούτε και οι φοιτητές έχουν τη δυνατότητα να εργαστούν. Τα άτοκα δάνεια ίσως προσφέρουν μία διέξοδο, αλλά το ζήτημα δεν τελειώνει εδώ. Το συγκυβερνών σοσιαλδημοκρατικό κόμμα (SPD) ζητεί να μην δοθούν στους φοιτητές δάνεια, αλλά επιδοτήσεις από παλαιότερα κονδύλια της νομοθεσίας BaföG, που δεν έχουν εκταμιευθεί και κατηγορεί την υπουργό Παιδείας για ιδεολογική μονομέρεια.
Προβληματισμός για τα σχολεία
Δεν υπάρχει οριστική απάντηση για τα σχολεία από την υπ. Παιδείας
Σε σημερινή συνέντευξή της η υπουργός Παιδείας δέχθηκε πολλές ερωτήσεις για το αν και πότε θα επανέλθουν τα σχολεία σε κανονική λειτουργία. Οριστική απάντηση δεν υπάρχει. Όπως δήλωσε η Άνια Καρλίτσεκ, εξετάζονται πολλές λύσεις για να αναπληρωθεί η σχολική ύλη, για παράδειγμα «μία υποστήριξη εκτός του τακτικού μαθήματος» ή ακόμη και η συμμετοχή των μαθητών σε καλοκαιρινές κατασκηνώσεις με μαθήματα «σε εθελοντική βάση».
Από το πρωί της Πέμπτης η καγκελάριος Άγκελα Μέρκελ συσκέπτεται με τους αρμόδιους υπουργούς, εξετάζοντας μία περαιτέρω χαλάρωση των περιοριστικών μέτρων που έχουν επιβληθεί λόγω κορωνοϊού, ωστόσο το πιθανότερο είναι ότι οι όποιες αποφάσεις θα αναβληθούν για τις αρχές Μαΐου.
Γιάννης Παπαδημητρίου
</doc>
<doc docid='dw_53291505' lang='ell' type='mono' source='https://www.dw.com/el/el/h-μεγαλύτερη-ύφεση-στη-γαλλία-από-το-1949/a-53291505' term='κορωνοϊός'>
Τελείωσαν τα ψέματα και για την Γαλλία. Με μείωση 5,8% του ΑΕΠ το πρώτο τρίμηνο του 2020 περνάει επισήμως σε ύφεση. Πρόκειται για τη μεγαλύτερη πτώση στην ιστορία των τριμηνιαίων αξιολογήσεων του ΑΕΠ, μεγαλύτερη και από αυτή του 1949 εκτιμά η εθνική στατιστική υπηρεσία INSEE, η οποία έδωσε σήμερα τα στοιχεία στη δημοσιότητα.
Ήδη το τελευταίο τρίμηνο του 2019 είχε καταγραφεί συρρίκνωση κατά 0,1% του ΑΕΠ, τα δε περιοριστικά μέτρα με την παύση των λεγόμενων μη ουσιωδών δραστηριοτήτων εξαιτίας του κορωνοϊου από τα μέσα Μαρτίου έδωσαν το μοιραίο χτύπημα στη γαλλική οικονομία.
Συγκλίνουσες εκτιμήσεις για την ύφεση
Ήδη από αρχές Απριλίου η γαλλική κυβέρνηση είχε εκφράσει φόβους για ιστορική ύφεση
Τα στοιχεία συμφωνούν με τις εκτιμήσεις. Αυτή η εκτίμηση συνάδει με αυτή της Τράπεζας Γαλλίας που στις αρχές Απριλίου είχε υπολογίσει τη συρρίκνωση στο 6%.
Τους φόβους για μια ιστορική ύφεση, χωρίς όμως να φθάσει στο 1949, είχε ήδη εκφράσει επίσης αρχές Απριλίου ενώπιον της οικονομικής επιτροπής της Γερουσίας στις αρχές Απριλίου, ο υπουργός Oικονομίας Μπρούνο Λεμέρ.
Συνέκρινε όμως με την ύφεση του 2008 και τότε εξήγγειλε τα πρώτα μέτρα για τη στήριξη της οικονομίας. Η συρρίκνωση του ΑΕΠ για το 2020 συνολικά αναμένεται να φθάσει το -8% σύμφωνα πάντα με την στατιστική.
Ολυμπία Τσίπηρα, Παρίσι
</doc>
<doc docid='dw_53286373' lang='ell' type='mono' source='https://www.dw.com/el/el/μια-ελλάδα-υπόδειγμα/a-53286373' term='κορωνοϊός'>
«Πολλοί Έλληνες είναι και οι ίδιοι εντυπωσιασμένοι από την πειθαρχία με την οποία αντιμετωπίζουν τον κορωνοϊό, αλλά και από τον υποδειγματικό τρόπο διαχείρισης της κρίσης από τη κυβέρνηση», αναφέρει η ειδησεογραφική ιστοσελίδα tagesschau.de του πρώτου προγράμματος της γερμανικής τηλεόρασης ARD. «Η κυβέρνηση βλέπει μάλιστα τη χώρα ως πρότυπο στην αντιμετώπιση της πανδημίας», συνεχίζει η ανταπόκριση και σημειώνει:
«Στο χθεσινό διάγγελμά του ο πρωθυπουργός έκανε ένα θετικό ενδιάμεσο απολογισμό του αγώνα κατά του κορωνοϊού. Το πρόσωπο ωστόσο της μάχης κατά της πανδημίας δεν είναι ο πρωθυπουργός, αλλά ένας γιατρός. Όταν, κάθε βράδυ στις 6μμ., λέει στους Έλληνες καλησπέρα τότε οι γονείς λένε στα παιδιά: Ησυχία. Ο Τσιόδρας είναι στην τηλεόραση.
Ποιές θα είναι οι οικονομικές επιπτώσεις των μέτρων;
Ήδη στα τέλη της περασμένης χρονιάς ο πρωθυπουργός Κυριάκος Μητσοτάκης όρισε τον 55χρονο γιατρό ειδικό σύμβουλο σε ζητήματα κορωνοϊού. Όταν τέλη Φεβρουαρίου επιβεβαιώθηκε το πρώτο κρούσμα στη χώρα, η κυβέρνηση ακύρωσε, μετά από προτροπή του Σωτήρη Τσιόδρα, όλες τις παρελάσεις του καρναβαλιού. Νωρίτερα από άλλες χώρες στην Ελλάδα έκλεισαν σχολεία, πανεπιστήμια, εστιατόρια και καφέ. Έτσι ο αριθμός των κρουσμάτων κρατήθηκε χαμηλά. Και όποιος έχασε τη δουλειά του από τη μια στιγμή στην άλλη λαμβάνει επίδομα 800 ευρώ.
Μόλις πρόσφατα η Ελλάδα βγήκε από την πολυετή οικονομική κρίση. Κατά τη διάρκεια των τελευταίων ετών τα νοσοκομεία βρέθηκαν αντιμέτωπα με τη λιτότητα χάνοντας μεγάλο μέρος του προσωπικού τους. Και εδώ όμως ο Κυριάκος Μητσοτάκης ανακοίνωσε με περηφάνια ότι έγιναν χιλιάδες προσλήψεις γιατρών και ότι αυξήθηκαν οι μονάδες εντατικής θεραπείας. Από τη πλευρά του ο Σωτήρης Τσιόδρας, επιλέγοντας χαμηλότερους τόνους, προειδοποίησε ότι αν τώρα οι πολίτες χαλαρώσουν τις προσπάθειες τίθεται σε κίνδυνο ό, τι έχει επιτευχθεί μέχρι σήμερα».
SZ: «Η κατανάλωση είναι ψυχολογία»
'Υφεση και ανεργία
Με αφορμή τις προβλέψεις για τη μεγαλύτερη οικονομική ύφεση στη Γερμανία μετά το τέλος του Β΄ Παγκοσμίου Πολέμου η Süddeutsche Zeitung σχολιάζει με τίτλο «Η κατανάλωση είναι ψυχολογία»: «Οι υποστηρικτές μιας γρήγορης επανεκκίνησης της οικονομίας θεωρούν ότι αν η κυβέρνηση χαλαρώσει τους κανόνες κοινωνικής απόστασης και άλλους περιορισμούς η οικονομία θα πάρει και πάλι τα πάνω της. Η εξίσωση αυτή όμως εξαιρεί τον καθοριστικό παράγοντα της ψυχολογίας.
Ο καγκελάριος του γερμανικού οικονομικού θαύματος Λούντβιχ Έρχαρντ γνώριζε ήδη από τη δεκαετία του ΄60 ότι το ήμισυ της οικονομίας είναι ψυχολογία. Όταν επιχειρηματίες και πολίτες ατενίζουν το μέλλον αισιόδοξα, επενδύουν και καταναλώνουν περισσότερο. Διαφορετικά μειώνεται ο τζίρος και αυξάνονται οι απολύσεις. Ο κανόνας Έρχαρντ ισχύει και σήμερα. Όσο ο ιός βρίσκεται γύρω μας ως αόρατη απειλή, ο κόσμος δεν θα ξοδέψει.
Οικογένειες δεν θα αγοράσουν νέο αυτοκίνητο όταν δεν μπορούν να πάνε πουθενά. Οι συνταξιούχοι δεν θα ταξιδέψουν ακόμα κι αν επιτρέπεται, όσο δεν είναι σε θέση να γνωρίζουν πόσο μεγάλος είναι ο κίνδυνος που αντιμετωπίζουν. Πολίτες που φοβούνται το αύριο δεν αγγίζουν τις οικονομίες τους έως ότου είναι βέβαιοι ότι ο κίνδυνος του κορωνοϊού έχει περιοριστεί σε βάθος χρόνου. Μόνο τότε θα επιστρέψει η αισιοδοξία. Η γερμανική κυβέρνηση θα πρέπει να κάνει ό, τι περνά από το χέρι της για να στηρίξει όλες τις προσπάθειες καταπολέμησης του ιού και τόνωσης της αισιοδοξίας. Όσο ταχύτερα και πιο επιτυχημένα το πράξει, τόσο πιο γρήγορα θα αρχίσει παντού να αυξάνεται ο τζίρος».
Ήρθε για να μείνει το “Μένουμε σπίτι”
Έρημη γερμανική παραλία τον Απρίλιο
H Handelsblatt σχολιάζει την παράταση της ταξιδιωτικής οδηγίας του γερμανικού υπ. Εξωτερικών αναφορικά με ταξίδια στο εξωτερικό μέχρι τις 14 Ιουνίου: «Δεν υπάρχει αμφιβολία ότι οι επιπτώσεις της ταξιδιωτικής οδηγίας θα είναι δραματικές. Για τον γερμανικό τουριστικό τομέα αλλά και πολλές άλλες χώρες, των οποίων η οικονομία εξαρτάται από τον τουρισμό. Παρόλα αυτά η απόφαση του Βερολίνου είναι σωστή. Η κυβέρνηση δεν επιτρέπεται να καλλιεργεί ψεύτικες ελπίδες. Η ΕΕ έκλεισε τα εξωτερικά της σύνορα. Ακόμα και εντός της Ένωσης κλείνουν εθνικά σύνορα. Όσο o ιός εξαπλώνεται και υπάρχει κίνδυνος ενός δεύτερου κύματος κρουσμάτων, δεν υπάρχει επιστροφή στη καθημερινότητα. Οι περιορισμοί μόνο αργά και σταδιακά θα αρθούν. Το σύνθημα “Μένουμε σπίτι” θα μας συνοδεύει για πολύ ακόμα».
Στέφανος Γεωργακόπουλος
</doc>
<doc docid='dw_53280128' lang='ell' type='mono' source='https://www.dw.com/el/el/γερμανική-οδηγία-με-συνέπειες-για-τον-ελληνικό-τουρισμό/a-53280128' term='κορωνοϊός'>
Το γερμανικό υπουργείο Εξωτερικών ανακοίνωσε το μεσημέρι ότι παρατείνει τουλάχιστον ως τις 14 Ιουνίου την αυστηρή ταξιδιωτική οδηγία, με την οποία προειδοποιεί τους γερμανούς πολίτες να μην ταξιδέψουν στο εξωτερικό τουλάχιστον μέχρι τότε. Η απόφαση αυτή έχει εγκριθεί ήδη και από το υπουργικό συμβούλιο. Μια ανάλογη οδηγία είχε εκδοθεί στα μέσα Μάρτιου για το διάστημα μέχρι την Κυριακή 3 Μαΐου.
Η αιτιολογία της παράτασης σχετίζεται με το ότι εξακολουθούν να ισχύουν σε παγκόσμιο επίπεδο αυστηροί περιορισμοί στις αεροπορικές μεταφορές και στην είσοδο σε άλλες χώρες αλλά και αυστηρές ρυθμίσεις σχετικά με την καραντίνα.
Συνέπειες για τον ελληνικό τουρισμό
Άδεια ή Μύκονος το καλοκαίρι;
Η ταξιδιωτική οδηγία δεν απαγορεύει βέβαια σε κανένα γερμανό να ταξιδέψει στο εξωτερικό εφόσον αυτός το θελήσει και έχει την ευκαιρία. Όμως η οδηγία έχει δύο πρακτικές συνέπειες. Μια από αυτές είναι ότι το γερμανικό κράτος δεν πρόκειται να καταβάλει προσπάθειες για να οργανώσει ειδικές πτήσεις επαναπατρισμού πολιτών από το εξωτερικό στη Γερμανία, όπως στο παρελθόν.
Δύο άλλες συνέπειες που προκύπτουν από την οδηγία αφορούν άμεσα τον  ελληνικό τουρισμό. Η πρώτη είναι ότι μπορούν να ακυρωθούν χωρίς κόστος για τον πελάτη αεροπορικές πτήσεις και κρατήσεις για τουριστικά καταλύματα στο εξωτερικό που αφορούν το διάστημα μέχρι και τις 14 Ιουνίου. Και η δεύτερη συνέπεια είναι ότι όλοι οι τουριστικοί πράκτορες ακολουθούν τις ταξιδιωτικές οδηγίες, με άλλα λόγια, δεν προσφέρουν ταξίδια για το διάστημα που ισχύει η προειδοποίηση.
Οι μισοί Γερμανοί δεν θα παραθερίσουν
Ο Χάικο Μάας ανακοινώνει συνομιλίες με χώρες και τουριστικού προορισμούς
Πριν από τις 14 Ιουνίου το υπουργείο Εξωτερικών θα αξιολόγησει εκ νέου την κατάσταση. Σύμφωνα με τον υπουργό Εξωτερικών Χάικο Μάας η Γερμανία θα αποφασίσει «μετά από συνομιλίες με τις ευρωπαϊκές χώρες και με τους τουριστικούς προορισμούς» για την κατάσταση που θα επικρατήσει το φετινό καλοκαίρι. «Ενδεχομένως να χρειαστεί να κάνουμε διαφοροποιήσεις μεταξύ των χωρών - ανάλογα με την κατάσταση που επικρατεί στη χώρα», τονίζει ο γερμανός ΥΠΕΞ. «Αν ισχύει μια απαγόρευση της κυκλοφορίας και εισόδου στη χώρα, τότε το θέμα έχει λήξει, τότε δεν μπορεί να πάει κανείς για διακοπές εκεί.»
Πάντως ο Εντεταλμένος της Γερμανικής Κυβέρνησης για Θέματα Τουρισμού, Τόμας Μπάραϊς, είναι εξαρχής επιφυλακτικός σε ό,τι αφορά ταξίδια στο εξωτερικό για φέτος. Μιλώντας στη βαυαρική ραδιοφωνία το πρωί δήλωσε ότι δεν αναμένει για ένα «εύλογο χρονικό διάστημα» ταξίδια σε μακρινούς προορισμούς. Αν και εκφράζει την ελπίδα ότι ενδεχομένως θα μπορούσαν σταδιακά να χαλαρώσουν οι περιορισμοί τουλάχιστον για ταξίδια εντός της Ευρώπης θεωρεί παράλληλα πολύ πιο πιθανό το ενδεχόμενο φέτος οι Γερμανοί να κάνουν διακοπέςς κρίως στη χώρα τους.
Βάση πρόσφατης δημοσκόπησης (YouGov) το 23% των Γερμανών έχει αυτή την πρόθεση, μόλις το 16% θα επιδιώξει να περάσει τις διακοπές του στο εξωτερικό, αλλά το 42% δηλώνει ότι δεν πρόκειται φέτος να παραθερίσει. Τον περασμένο χρόνο τρεις στους τέσσερις Γερμανούς είχαν περάσει τις διακοπές τους στο εξωτερικό.
Παναγιώτης Κουπαράνης, Βερολίνο
</doc>
<doc docid='dw_53277530' lang='ell' type='mono' source='https://www.dw.com/el/el/τουρκία-οι-ομοφυλόφιλοι-φταίνε-για-τον-κορωνοϊό/a-53277530' term='κορωνοϊός'>
Ο Αλί Ερμπάς, ιμάμης και επικεφαλής της Διεύθυνσης Θρησκευτικών Υποθέσεων (Diyanet) στην Τουρκία, είναι γνωστός για τις συντηρητικές θέσεις του. Τη φήμη του επιβεβαίωση όταν πριν λίγες ημέρες κατά την έναρξη του Ραμαζανιού δήλωσε ότι ο κορωνοϊός οφείλεται στους ομοφυλόφιλους και τους άτεκνους.
Οι δηλώσεις του προκάλεσαν την οργή οργανώσεων υπεράσπισης των θεμελιωδών δικαιωμάτων, νομικών αλλά και πολιτικών. Ο Ερμπάς άνοιξε την πόρτα στο μίσος και στις διακρίσεις, του επιρρίπτουν. Για τον Τούρκο Πρόεδρο Ταγίπ Ερντογάν, ο ανώτατος πνευματικός ηγέτης της χώρας απλά έκανε το καθήκον του. «Η αξιολόγηση έγινε σύμφωνα με το Ισλάμ και το κοράνι» δήλωσε και συμπλήρωσε ότι «είναι ολόσωστη».
Και δεν είναι μόνο αυτό. Τάχθηκε επανειλημμένα εναντίον του Δικηγορικού Συλλόγου της Άγκυρας που επέκρινε τις θέσεις του Ερμπάς, λέγοντας ότι η κριτική των νομικών δεν είναι τίποτα άλλο από μια επίθεση εναντίον του Ισλάμ και του τουρκικού κράτους. Για τον Δικηγορικό Σύλλογο οι θέσεις του Ερμπάς δεν είναι η πρώτη φορά που προκαλούν οργή. Στο παρελθόν είχε υπερασπιστεί παιδεραστές και μισογύνηδες.
Δικηγορικός σύλλογος Άγκυρας εναντίον Ερμπάς
Η Ελφικάν Ντεμιρτάς από τον Δικηγορικό Σύλλογο της Άγκυρας
Η θέση του δικηγορικού συλλόγου της Άγκυρας πυροδότησε μια συζήτηση γύρω από την ομοφυλοφιλία και το Ισλάμ. Τα μέσα κοινωνικής δικτύωσης πήραν φωτιά και οι οπαδοί του κυβερνώντος κόμματος AKP κυκλοφόρησαν το hashtag ‘Ο Αλί Ερμπάς δεν είναι μόνος’. Ανάμεσα στους υποστηρικτές και ο Ιμπραχίμ Καλίν, εκπρόσωπος Τύπου του Τούρκου Προέδρου καθώς και ο εκπρόσωπος του κυβερνώντος κόμματος AKP Εμέρ Τσέλικ. Ο τελευταίος μάλιστα χαρακτήρισε την κριτική του δικηγορικού συλλόγου ως «φασιστική και αγενή». Ο Τσέλικ υπερασπίστηκε τον Αλί Εμπάς, λέγοντας πως ο καθένας έχει δικαίωμα να εκφράσει τη γνώμη του. Λίγο μετά το tweet του δεν άργησε να αντιδράσει και η Εισαγγελία, η οποία διέταξε να γίνουν έρευνες εναντίον του Δικηγορικού Συλλόγου. Ο λόγος: «προσβολή θρησκευτικών αξιών, τις οποίες συμμερίζεται μεγάλη μερίδα του πληθυσμού».
Για την Ελιφκάν Ντεμιρτάς, δικηγόρος και ειδική σε θέματα δικαιωμάτων ομοφυλοφίλων οι έρευνες «δεν είναι παρά ένα θλιβερό παράδειγμα για το πόσο πολύ έχει εξαπλωθεί το μίσος». Σε αυτό τόνισε ότι δηλώσεις του τύπου ότι οι ομοφυλόφιλοι αποτελούν «σοβαρό κίνδυνο» μπορεί να οδηγήσουν σε πράξεις βίας μέσα στην κοινωνία. Πάρα πολλές οργανώσεις υπεράσπισης θεμελιωδών δικαιωμάτων τάχθηκαν υπέρ του δικηγορικού συλλόγου στην Άγκυρα.
Απαγόρευση παρελάσεων gay
Εδώ και χρόνια οι gay parade βρίσκονται στο στόχαστρο των τουρκικών αρχών
Η Φιράτ Σοϊλέ από τη συμβουλευτική υπηρεσία ΛΑΟΤ δεν διστάζει να πει ότι οι δηλώσεις του Ερμπάς «αποτελούν αδικήματα εναντίον του Συντάγματος». «Ο Ερμπάς παραβίασε το δικαίωμα της ειρηνικής συμβίωσης με το να θέσει τον εαυτό του πάνω από το Σύνταγμα. Διότι κάθε πολίτης σε μια κοινωνία είναι ίσος με τον άλλο» συμπληρώνει.
Η Φιράτ Σοϊλέ δεν διστάζει να πει ότι τέτοιες δηλώσεις δηλητηριάζουν το κλίμα στην κοινωνία σε τέτοιο βαθμό που δεν αποκλείονται τα λιντσαρίσματα.  Παρόμοιες δηλώσεις του 2015 οδήγησαν σε αντιπαραθέσεις μέσα στην κοινωνία.
Οι τουρκικές αρχές εδώ και χρόνια έχουν βάλει στο στόχαστρο το κίνημα ομοφυλοφίλων. Πέρυσι τον Ιούνιο κατά τη διάρκεια gay παρέλασης στο Πέρα στην Κωνσταντινούπολη σημειώθηκαν επεισόδια με την αστυνομία. Η κινητοποίηση των αρχών ήταν τεράστια. Χρησιμοποίησαν δακρυγόνα, λαστιχένιες σφαίρες και αντλίες νερού.
Το 2014 εγκρίθηκε παρέλαση gay στην Κωνσταντινούπολη. Ένα χρόνο πριν είχαν συμμετάσχει μάλιστα 100.000. Από τότε δεν έγινε άλλη παρέλαση διότι δεν εγκρίθηκε από τις αρχές.
Χιλάλ Κοϊλού, Ντάνιελ Μπελούτ
Επιμέλεια: Μαρία Ρηγούτσου
</doc>
<doc docid='dw_53272879' lang='ell' type='mono' source='https://www.dw.com/el/el/γαλλία-σταδιακή-άρση-μέτρων-από-11ης-μαΐου/a-53272879' term='κορωνοϊός'>
«Προσεκτικά, σταδιακά και λαμβάνοντας υπόψη τα επίπεδα κυκλοφορίας του ιού στους διάφορους νομούς» είναι ένα πρώτο τρίπτυχο, στο οποίο στηρίχθηκε ο Γάλλος πρωθυπουργός. Ζήτησε από τους πολίτες τη συνέχιση της ευλαβικής τήρησης των μέτρων, ώστε να αποφευχθεί ένα δεύτερο κύμα εξάπλωσης του κορωνοϊού.
Στις 7 Μαΐου θα γίνει ένας πρώτος απολογισμός και εφόσον η μείωση της κυκλοφορίας του ιού είναι ικανοποιητική, θα ξεκινήσει η σταδιακή χαλάρωση των μέτρων στις 11 Μαΐου.
Στην όλη προσπάθεια ο Εντ. Φιλίπ θέλει να βασίζεται στη στενή συμμετοχή των αρχών της τοπικής αυτοδιοίκησης, Δημάρχων και Νομαρχών.
Μέτρα προστασίας : Διαγνωστικά τεστ και μάσκες
Υποχρεωτική τελικά η μάσκα
Σύμφωνα με τον πρωθυπουργό, από τις 11 Μαΐου η κυβέρνηση θα έχει τη δυνατότητα να πραγματοποιεί 700.000 διαγνωστικά τεστ την εβδομάδα, το κόστος των οποίων θα καλύπτεται 100% από την κοινωνική ασφάλιση. Στην περίπτωση θετικής διάγνωσης, το άτομο θα τίθεται σε απομόνωση σπίτι του ή σε ξενοδοχείο, ειδικές ομάδες δε θα αναζητούν τα άτομα με τα οποία είχε έλθει σε επαφή.
Ο πρωθυπουργός έλαβε υπόψη τη διαμάχη για τη χρήση μάσκας, την οποία με τη σημερινή του ομιλία αποδέχθηκε ως αναγκαία, αναγνωρίζοντας μάλιστα στους μαγαζάτορες το δικαίωμα απαγόρευσης εισόδου σε άτομα χωρίς μάσκα. Στα σχολεία, κολέγια- λύκεια ( 11ετών και πάνω) σε μετρό, τρένα, λεωφορεία, ταξί, η μάσκα θα είναι υποχρεωτική από τις 11 Μαΐου. Αποδέχθηκε επίσης τη χρησιμότητα που μπορούν να έχουν για το πλατύ κοινό οι χειροποίητες μάσκες από ύφασμα με τη δυνατότητα πλυσίματος και δεσμεύθηκε για την κάλυψη του 50% του κόστους, όταν γίνονται παραγγελίες από κοινότητες.
Βαθμιαίο άνοιγμα των σχολείων
Σταδιακή απελευθέρωση και ανοίγματα
Σύμφωνα με την υπόσχεση του προέδρου Μακρόν, στις 11 Μαΐου θα έχουμε το άνοιγμα των σχολείων σε εθελοντική βάση. Το άνοιγμα θα ξεκινήσει με τα νηπιαγωγεία, για τα οποία θα δημιουργούνται ομάδες 10 μόνο παιδιών. Στην πρωτοβάθμια εκπαίδευση επίσης, όχι περισσότερα παιδιά ανά τάξη. Στις 18 Μαΐου θα ανοίξουν τα κολέγια και στη συνέχεια τα λύκεια, με υποχρεωτική τη χρήση μάσκας σε μαθητές και δασκάλους. Το άνοιγμα ή μη των καφέ, μπιστρό και εστιατορίων θα αποφασισθεί τέλη Μαΐου, με πιθανή πρόβλεψη την 1η Ιουνίου
Ο πρωθυπουργός Εντουάρ Φιλίπ
Ευχή του πρωθυπουργού είναι να συνεχισθεί όσο περισσότερο είναι δυνατό η τηλεργασία ώστε να αποφεύγεται ο συνωστισμός στις συγκοινωνίες. Αναγνώρισε τις δυσκολίες στα μέσα μαζικής μεταφοράς ιδιαίτερα στο Παρίσι (μετρό, ταχείες για τα προάστεια, λεωφορεία) και τάχθηκε υπέρ της κατάργησης ενός καθίσματος για τη διατήρηση των αποστάσεων. Από τις 11 Μαΐου, η εταιρεία συγκοινωνιών RATP δεσμεύθηκε να εξασφαλίσει  το 70% της κυκλοφορίας των παρισινών μέσων μεταφοράς. Η μάσκα υποχρεωτική παντού.
Οι άνθρωποι θα μπορούν να κυκλοφορούν ελεύθερα χωρίς βεβαίωση αλλά όχι πιο μακριά από 100 χλμ από το σπίτι τους. Ελεύθερα επίσης και για ατομικά σπορ, αλλά όχι ομαδικά. Τα πάρκα και οι κήποι θα ανοίξουν στις 11 Μαΐου, αλλά με προϋποθέσεις τήρησης των μέτρων. Οι παραλίες κλειστές έως την 1η Ιουνίου. Μεγάλα αθλητικά γεγονότα και φεστιβάλ ακυρώνονται έως τον Σεπτέμβριο, μεγάλοι ή μικροί πολιτιστικοί χώροι με κίνδυνο συνωστισμού θα παραμείνουν επίσης μέχρι τότε κλειστοί.
Ολυμπία Τσίπηρα, Παρίσι
</doc>
<doc docid='dw_53268417' lang='ell' type='mono' source='https://www.dw.com/el/el/γερμανία-εν-όψει-κύματος-απολύσεων/a-53268417' term='κορωνοϊός'>
Αντιμέτωπη με κύμα απολύσεων βρίσκεται η γερμανική αγορά εργασίας, σύμφωνα με το οικονομικό ινστιτούτο Ifo του Μονάχου. «Τα τμήματα προσωπικού των γερμανικών επιχειρήσεων προετοιμάζονται για απολύσεις» αναφέρει επιγραμματικά έρευνα που διενήργησε το ινστιτούτο και δημοσιεύεται σήμερα Τρίτη.
Σύμφωνα με το βαρόμετρο απασχόλησης που δημοσιεύει μηνιαίως το Ifo, τον Απρίλιο o δείκτης σημείωσε πτώση ρεκόρ υποχωρώντας στις 86,3 από 93,4 μονάδες τον Μάρτιο. «Συνεπώς η ανεργία στη Γερμανία θα αυξηθεί», συμπεραίνουν οι οικονομολόγοι του ινστιτούτου. Η δυσμενής εξέλιξη αναμένεται να πλήξει όλους τους κλάδους της γερμανικής οικονομίας. Για πρώτη φορά μάλιστα μετά την οικονομική κρίση του 2008/2009 αναμένονται και πάλι απολύσεις στον κλάδο της παροχής υπηρεσιών.
Στη βιομηχανία οι οικονομολόγοι αναμένουν συνέχιση της αρνητικής τάσης μείωσης προσωπικού που είχε αρχίσει να διαφαίνεται και προ κορωνοϊού. Απολύσεις αναμένονται και στο εμπόριο. Μοναδική εξαίρεση, σύμφωνα με τους ειδικούς, τα σούπερ μάρκετ. «Ακόμη και ο μέχρι πρότινος γοργά αναπτυσσόμενος κατασκευαστικός κλάδος δεν μένει αλώβητος από τη γενικότερη αρνητική δυναμική», αναφέρει το Ifo.
Ταμείο διάσωσης για την εστίαση
Διαμαρτυρία για το κλείσιμο των εστιατορίων: Κενές καρέκλες μπροστά στο δημαρχείο του Ντίσελντορφ
Εν τω μεταξύ την παροχή περαιτέρω οικονομικής στήριξης σε επιχειρήσεις εστίασης βάζει στο τραπέζι ο γερμανός υπουργός Οικονομίας Πέτερ Αλτμάγερ. «Σε περίπτωση που κόντρα στις εκτιμήσεις μας καθυστερήσει πολύ η πλήρης άρση των περιορισμών, τότε θα πρέπει να προσφέρουμε περισσότερη βοήθεια, τότε χρειαζόμαστε κάτι σαν ένα ταμείο διάσωσης για την εστίαση», σημείωσε ο χριστιανοδημοκράτης πολιτικός μιλώντας το πρωί της Τρίτης στο πρωινό μαγκαζίνο της δημόσιας τηλεόρασης ARD.
Την ίδια ώρα και με φόντο την αύξηση του ρυθμού μετάδοσης του κορωνοϊού ο υπουργός Οικονομίας προειδοποίησε για τους κινδύνους τυχόν βεβιασμένου ανοίγματος ξενοδοχείων και εστιατορίων. «Αυτό θα γίνει όταν θα μπορούμε να λάβουμε μια υπεύθυνη απόφαση», είπε χαρακτηριστικά.
Το επιδημιολογικό Ινστιτούτο Robert Koch ανακοίνωσε ότι χθες Δευτέρα αυξήθηκε και πάλι ο λεγόμενος ρυθμός μετάδοσης R. Σύμφωνα με τα τελευταία στοιχεία, ο μέσος αριθμός των δευτερογενών λοιμώξεων που προκαλεί κάθε ασθενής με Covid19 είναι και πάλι στο 1. Τις τελευταίες εβδομάδες είχε υποχωρήσει σημαντικά, φτάνοντας έως και το 0,7, ωστόσο τα τελευταία 24ωρα σημείωσε σταδιακή αύξηση φτάνοντας χθες και πάλι στο 1, που σημαίνει ότι ένας ασθενής μολύνει κατά μέσο όρο έναν ακόμη άνθρωπο.
Κώστας Συμεωνίδης (dpa)
</doc>
<doc docid='dw_53266438' lang='ell' type='mono' source='https://www.dw.com/el/el/πώς-η-ελπίδα-έγινε-απογοήτευση-στη-λιβύη/a-53266438' term='κορωνοϊός'>
Ήταν μια από τις μεγαλύτερες επιτυχίες της γερμανικής διπλωματίας τα τελευταία χρόνια. Η καγκελάριος Άγκελα Μέρκελ και ο υπουργός Εξωτερικών Χάικο Μάας κατάφεραν στις 19 Ιανουαρίου να συγκεντρώσουν στο ίδιο τραπέζι σχεδόν όλα τα κράτη, τα οποία συντηρούν τον πόλεμο στη Λιβύη με όπλα και στρατιώτες. Κατάφεραν να τους πείσουν να υποσχεθούν σε μια γραπτή συμφωνία ότι Ρωσία, Τουρκία, Αίγυπτος, Ηνωμένα Αραβικά Εμιράτα και άλλες χώρες θα τηρήσουν το εμπάργκο όπλων που ισχύει εδώ και εννέα χρόνια για τη Λιβύη. Η καγκελάριος Άγκελα Μέρκελ προσπαθούσε πάντως από τότε να μετριάσει τους τόνους ευφορίας που επικρατούσαν.
Σήμερα συμπληρώνονται 100 ημέρες από εκείνη τη σύνοδο και ο απολογισμός είναι απογοητευτικός. Η ελπίδα της συνόδου του Βερολίνου μετατράπηκε σε πικρία και απογοήτευση. Ούτε οι προμήθειες όπλων σταμάτησαν ούτε και οι μάχες στη βορειοαφρικανική χώρα. Ακόμα και η πανδημία του κορωνοϊού δεν κατάφερε να σταματήσει τον πόλεμο, όπως τουλάχιστον ήλπιζε ο ΓΓ του ΟΗΕ Αντόνιο Γκουτέρες.
Πώς έφτασαν όμως τα πράγματα σε αυτή την απογοητευτική κατάληξη; Σύμφωνα με ρεπορτάζ του BBC πέντε μόνο ημέρες μετά τη σύνοδο στο Βερολίνο ένα φορτηγό πλοίο με όπλα από την Τουρκία συνοδευόμενο από δυο τουρκικές φρεγάτες κατευθυνόταν προς την Τρίπολη. Τρεις εβδομάδες αργότερα ο ΓΓ των ΗΕ Αντόνιο Γκουτέρες ήταν οργισμένος και σε ομιλία του στη Νέα Υόρκη δήλωσε: «Είμαι απογοητευμένος για αυτά που συνέβησαν στη Λιβύη και νομίζω ότι πρόκειται για σκάνδαλο». Παρόμοια οργισμένη ήταν και η αντίδραση του Γκασάν Σαλαμέ, ειδικού επιτετραμμένου των ΗΕ για τη Λιβύη.
Τι πήγε στραβά;
Aπό τη Διάσκεψη του Βερολίνου για τη Λιβύη
Εδώ και καιρό δεν μπορεί κανείς πια να μιλήσει για εμφύλιο στη Λιβύη. Ο πόλεμος έχει μετατραπεί σε πόλεμο δια αντιπροσώπων, όπως συμβαίνει στη Συρία ή την Υεμένη. Γνωρίζουμε αυτούς πους βάζουν φωτιά, δηλώνει ο ειδικός απεσταλμένος των ΗΕ Γουίλιαμς. Πρόκειται για την Τουρκία και τα Ηνωμένα Αραβικά Εμιράτα. Εκτός αυτού όμως υπάρχουν και πάρα πολλοί στρατιώτες από τη Ρωσία, τη Συρία, το Σουδάν, το Τσαντ που παίζουν ρόλο στη Λιβύη. Ακόμη καταφθάνουν εκατοντάδες εμπορικές πτήσεις από την Τουρκία και τα Ηνωμένα Αραβικά Εμιράτα. Η Τουρκία υποστηρίζει την αναγνωρισμένη κυβέρνηση του Σάρατζ ενώ η Ρωσία, η Αίγυπτος και τα Ηνωμένα Αραβικά Εμιράτα τον ισχυρό στρατηγό Χαφτάρ.
Γιατί όμως δεν εφαρμόστηκαν οι αποφάσεις της συνόδου του Βερολίνου. Πολιτικοί παρατηρητές εκτιμούν ότι λείπει κυρίως η πολιτική βούληση από πολλά ευρωπαϊκά κράτη αλλά και τις ΗΠΑ. ΕΕ και ΗΠΑ δεν είναι πρόθυμες να διαταράξουν τις σχέσεις τους με την Αίγυπτο και τα Ηνωμένα Αραβικά Εμιράτα.
Φτάνει πια η κοροϊδία
Nέα αποστολή με την ονομασία «Ειρήνη» έχει ξεκινήσει από την 1η Απριλίου
Δεν ισχύει όμως ότι η ΕΕ δεν έχει κάνει τίποτα μιας και έχει κάθε συμφέρον για τη σταθερότητα στη Λιβύη, αφού θέλει να αποτρέψει τις προσφυγικές ροές με κατεύθυνση τη γηραιά ήπειρο. Την 1η Απριλίου ξεκίνησε η νέα αποστολή της ΕΕ για τη Λιβύη με την ονομασία «Ειρήνη». Με πλοία, αεροπλάνα και δορυφόρους θα πρέπει να ελέγχεται το εμπάργκο όπλων. Ο γερμανικός στρατός συμμετέχει με 300 στρατιώτες. Το μεγάλο πρόβλημα είναι ότι στη θάλασσα η ΕΕ μπορεί να κάνει ελέγχους, όχι όμως στην ξηρά, όπου εκεί ακολουθούνται άλλοι δρόμοι για το λαθρεμπόριο όπλων.
Ένας άλλος τρόπος να ελέγξει την κατάσταση η ΕΕ είναι να αναφέρει σαφώς ονόματα, ωστόσο τόσο η Γερμανία όσο και άλλες χώρες διστάζουν να ασκήσουν δημόσια κριτική. Μια δυνατότητα ακόμα θα ήταν η επιβολή κυρώσεων.
Τα λόγια θα πρέπει να ακολουθηθούν από πράξεις δήλωσε πρόσφατα στη γερμανική Βουλή ο υπουργός Εξωτερικών Χάικο Μάας μάλλον εκνευρισμένος, λέγοντας πως κάποια στιγμή ξεχειλίζει το ποτήρι, όταν ξέρεις ότι αυτοί που καταπατούν τη συμφωνία είναι οι ίδιοι που πριν από λίγο έλεγαν ότι θα την τηρήσουν. Το Βερολίνο δεν θέλει να παραδεχθεί πως η σύνοδος για τη Λιβύη απέτυχε. Ειδικοί πάντως, όπως ο Βόλφραμ Λάχερ, την θεωρούσαν από την αρχή αποτυχημένη και εκτιμά ότι η Γερμανία θα πρέπει να κινήσει και πάλι τα νήματα και να ασκήσει πιέσεις.
Σίμον Κρέμερ, Μίχαελ Φίσερ
Επιμέλεια: Μαρία Ρηγούτσου
</doc>
<doc docid='dw_53268432' lang='ell' type='mono' source='https://www.dw.com/el/el/βρετανία-ξεκινούν-δοκιμές-εμβολίου-σε-ανθρώπους/a-53268432' term='κορωνοϊός'>
Παρά τις ανακοινώσεις του ΠΟΥ και του Ανωτάτου Συμβούλου Επιστημονικών Θεμάτων της βρετανικής κυβέρνησης Σερ Πατρίκ Βάλανς ότι το εμβόλιο κατά του κορωνοϊού θα χρειαστεί 12 με 18 μήνες από την εμφάνιση της επιδημίας, στη Βρετανία ξεκινούν την Πέμπτη οι πρώτες στον κόσμο δοκιμές σε ανθρώπους πειραματικής φόρμουλας εμβολίου.
Οι δοκιμές αυτές θα διεξαχθούν από το Ινστιτούτο Jenner και την ομάδα επεξεργασίας εμβολίου του Πανεπιστημίου της Οξφόρδης. Παράλληλα το βρετανικό υπουργείο Υγείας ενισχύει με 20 εκατομ. στερλίνες επιπλέον το πρόγραμμα.
Υποχρεωτική η συνεργασία της Βρετανίας με άλλες 20 χώρες
Nτ. Ράαμπ: Βάσει των κανόνων του ΠΟΥ η Μ. Βρετανία υποχρεούται να συνεργαστεί με άλλες χώρες για την παραγωγή του εμβολίου
«Όλο το ποσό των επιπλέον 20 εκατομ. θα χρηματοδοτήσει το νέο πρόγραμμα εμβολιασμού νεαρών και απολύτως υγειών ατόμων» είπε στο βρετανικό κανάλι  Sky ο επικεφαλής του προγράμματος, καθηγητής Άντριου Πόλαρντ, προσθέτοντας: «Σε δεύτερη φάση το εμβόλιο θα δοκιμαστεί και σε εθελοντές άλλων ηλικιακών ομάδων». Πρώτη εθελόντρια, πριν από την επίσημη έναρξη της έρευνας, ήταν νεαρή γιατρός, η οποία παρακολουθεί το πρόγραμμα. Ψευδείς φήμες την έφεραν μετά τον εμβολιασμό να έχει πεθάνει. Η ίδια το διέψευσε δημοσιεύοντας φωτογραφίες μετά τον εμβολιασμό της λέγοντας πως είναι απολύτως υγιής.
Οι επιμελητές του προγράμματος ισχυρίζονται ότι σε πρώτη φάση έως το Σεπτέμβριο θα υπάρχουν έτοιμα 1 εκατομ. εμβόλια\, ενώ τη μαζική παραγωγή θα αναλάβουν από κοινού με τη Βρετανία, η Γαλλία, η Γερμανία, η Ιταλία και η Ινδία. Αν και ο υπουργός Υγείας Ματ Χάνκοκ ήθελε πρώτα τους Βρετανούς να επωφελούνται από το νέο εμβόλιο, ο υπουργός Εξωτερικών, Ντομινίκ Ράαμπ, που αντικαθιστούσε έως χθες Δευτέρα τον ασθενούντα από τον ιό  Μπόρις Τζόνσον, δήλωσε ότι με βάση τους κανονισμούς του ΠΟΥ η Βρετανία υποχρεούται να συνεργαστεί με άλλες 20 χώρες και διεθνείς οργανισμούς στην ανταλλαγή εργαστηριακής έρευνας και μαζικής παραγωγής του όποιου εμβολίου.
Αν όντως το εμβόλιο κατά του κορωνοϊού του Πανεπιστημίου της Οξφόρδης αποδειχθεί αποτελεσματικό η επιστήμη θα έχει νικήσει άλλον ένα πολύ επικίνδυνο αντίπαλο σε χρόνο ρεκόρ.
Μαρία Καστρισιανάκη, Λονδίνο
</doc>
<doc docid='dw_53266963' lang='ell' type='mono' source='https://www.dw.com/el/el/τσεχία-άρση-της-απαγόρευσης-κυκλοφορίας/a-53266963' term='κορωνοϊός'>
Μετά από απόφαση του Εφετείου της Πράγας, το οποίο έκρινε παράνομα τα κυβερνητικά μέτρα για την απαγόρευση κυκλοφορίας, μέσα σε λίγες μόνο ώρες η κυβέρνηση της χώρας ήρε ήδη από σήμερα όλους τους ισχύοντες περιορισμούς. Ακόμα και την απαγόρευση εξόδου από τη χώρα.
«Στο ξεκίνημα αυτή της τρέλας του κορωνοϊού αποκλείστηκα σε ένα μικρό χωριό στη νότια Βοημία» λέει η πολωνίδα σκηνοθέτης Κριστίνα Κράουζε, η οποία εδώ και χρόνια ζει στη Πράγα. Τώρα όμως έρχονται οι πρώτοι επισκέπτες στο χωριό, προσθέτει η σκηνοθέτης. Ευτυχής για την αναίρεση των περιορισμών δηλώνει και η κομμώτρια Ζντένα: «Τέρμα τα εξτένσιον! Ζήτω η ελευθερία!»
Ο σκηνοθέτης Πετρ Γιάντζαρεκ, δημιουργός ντοκιμαντέρ για τον πρώην πρόεδρος της Τσεχίας Βάτσλαβ Χάβελ, έμενε το τελευταίο διάστημα στη Πράγα: «Για 30 χρόνια, μια ζωή δηλαδή, το κομμουνιστικό καθεστώς απαγόρευε να ταξιδεύουμε στο εξωτερικό. Επιτέλους όμως η κυβέρνηση υποχώρησε».
Υπό προϋποθέσεις οι περιορισμοί στα θεμελιώδη δικαιώματα
Παράνομα τα αυστηρά περιοριστικά μέτρα της τσεχικής κυβέρνησης έκρινε το Εφετείο της Πράγας
Την περασμένη Πέμπτη το Εφετείο της Πράγας έκρινε παράνομα τα τέσσερα νομοθετικά διατάγματα του υπουργού Υγείας. Δύο προέβλεπαν περιορισμούς στην κυκλοφορία και δύο για το λιανικό εμπόριο.
Ανακοινώνοντας την απόφαση ο πρόεδρος του δικαστηρίου Στέπαν Βιμπόρνι επιχειρηματολόγησε ότι η κυβέρνηση μπορεί να επιβάλει περιορισμούς στα θεμελιώδη δικαιώματα, μόνο υπό την προϋπόθεση ότι συνάδουν με τον ειδικό νόμο για περιόδους κρίσεων. Το δικαστήριο έδωσε διορία στην τσεχική κυβέρνηση μέχρι σήμερα να πάρει πίσω τα μέτρα. Και εκείνη το έπραξε.
Ήδη από την 12η Μαρτίου η κυβέρνηση του Αντρέι Μπάμπις κήρυξε τη χώρα σε κατάσταση έκτακτης ανάγκης για αρχικά 30 μέρες. Στη συνέχεια το κοινοβούλιο έδωσε παράταση μέχρι τέλη Απριλίου και επέβαλε περιορισμούς, που προβλέπονται στο νόμο για περιόδους κρίσεων. Μετά όμως η κυβέρνηση άλλαξε γνώμη και ακύρωσε τα μέτρα. Ο υπουργός Υγείας Άνταμ Βόιτεχ τα επανέφερε, στη βάση όμως του νόμου για την προστασία της δημόσιας υγείας.
Μια πονηριά της κυβέρνησης
Η εκτελεστική εξουσία οφείλει να σέβεται τους κανόνες δικαίου ακόμη και σε περιόδους κρίσεων
Ο νομικός και ειδικός σε ζητήματα υγείας Όντρεϊ Ντοστάλ, ο οποίος προσέφυγε εναντίον της κυβέρνησης στην δικαιοσύνη δήλωσε χαρούμενος για την δικαστική απόφαση. Το δημοκρατικό κράτος έκανε ένα ακόμα βήμα μπροστά, δήλωσε στον τσεχικό Τύπο και πρόσθεσε: «Με ένα τέχνασμα οι κυβερνώντες θέλησαν προφανώς να αποφύγουν τη καταβολή αποζημιώσεων».
Από τη πλευρά του ο πρώην υπουργός Εσωτερικών και συνήγορος υπεράσπισης Τόμας Σόκολ δήλωσε στην DW ότι η κυβέρνηση εγκατέλειψε τον ασφαλή χώρο του νόμου για περιόδους κρίσεων και ριψοκινδύνευσε στηριζόμενη νομικά στον νόμο περί προστασίας της δημόσιας υγείας για να αιτιολογήσει τις ίδιες απαγορεύσεις. Και υπογράμμισε: «Δεν αποτελεί έκπληξη ότι το δικαστήριο είχε τελικά διαφορετική άποψη».
Για τον δημοσιογράφο και πρώην πρέσβη της Τσεχίας στο Παρίσι Πετρ Γιάνισκα η απόφαση έχει βαρύνουσα σημασία διότι δείχνει στην εκτελεστική εξουσία ότι οφείλει να σέβεται τους νόμους ακόμα και σε περιόδους κρίσεων: «Θα με εξέπληττε ωστόσο αν ο πρωθυπουργός Αντρέι Μπάμπις αποδεχόταν την δικαστική απόφαση και δεν προσπαθούσε να την ανατρέψει». Και πράγματι ο Τσέχος πρωθυπουργός θα το πράξει. Ο υπουργός Υγείας Άνταμ Βόιτεχ προσέφυγε ήδη στο Ακυρωτικό Δικαστήριο.
«Δεν θα ξαναμπείτε»
Ο Τσέχος πρωθυπουργός Αντρέι Μπάμπις εμμένει στις θέσεις του
Τη Παρασκευή η κυβέρνηση αποφάσισε να ζητήσει από το Κοινοβούλιο παράταση της κατάστασης έκτακτης ανάγκης μέχρι τις 25 Μαΐου. Τη μέρα αυτή σχεδιάζεται να αναιρεθούν σχεδόν όλα τα περιοριστικά μέτρα για την αντιμετώπιση της πανδημίας. Δύο εβδομάδες νωρίτερα από ότι είχε αρχικά ανακοινωθεί.
Από τη πλευρά του ωστόσο ο πρωθυπουργός δεν αναμένει ανατροπές μετά την απόφαση του Εφετείου της Πράγας. Οι μετακινήσεις στο εξωτερικό, τις οποίες επέτρεψε με την απόφασή του το δικαστήριο είναι ούτως ή άλλως σε θεωρητικό επίπεδο και δεν θα γίνουν πράξη, είπε ο Αντρέι Μπάμπις προειδοποιώντας: «Κανείς δεν θα σας επιτρέψει να ξαναμπείτε στη χώρα».
Από τις γειτονικές χώρες της Τσεχίας μόνο η Αυστρία επιτρέπει προς το παρόν την είσοδο, υπό τη προϋπόθεση ότι κάθε ταξιδιώτης θα φέρει μαζί του πιστοποίηση ότι έχει κάνει τεστ για κορωνοϊό με αρνητικό αποτέλεσμα.
Αουρέλιους Πεντζίβολ
Επιμέλεια: Στέφανος Γεωργακόπουλος
</doc>
<doc docid='dw_53264920' lang='ell' type='mono' source='https://www.dw.com/el/el/καθημερινοί-ήρωες-ο-πιλότος-που-επαναπατρισμού/a-53264920' term='κορωνοϊός'>
35 ολόκληρα χρόνια συμπληρώνει στο κόκπιτ ο Χόλγκερ Φέλντμπεργκ. Αλλά αυτό που έζησε στο Ώκλαντ της Νέας Ζηλανδίας, στα τέλη Μαρτίου, ήταν κάτι μοναδικό. Ποτέ άλλοτε δεν είχε δει τόσους πολλούς συμπατριώτες του να μπαίνουν στο αεροπλάνο. Ποτέ προηγουμένως δεν είχε προσγειώσει το Boeing 747 στο συγκεκριμένο αεροδρόμιο, το οποίο υπό κανονικές συνθήκες δεν εξυπηρετεί καν πτήσεις της Lufthansa. Γι’ αυτό τα στοιχεία του αεροδρομίου δεν είχαν καταχωρηθεί στο αεροσκάφος και ο Χόλγκερ Φέλντμπεργκ αναγκάστηκε να προσανατολιστεί με τη βοήθεια του παλιού, καλού χάρτη... «Σκεπτόμαστε μήπως θα ήταν επικίνδυνο να εμπιστευθούμε αποκλειστικά τον χάρτη κατά την προσγείωση, αλλά από την άλλη πλευρά, γιατί όχι; Πάντα έτσι πετούσαμε τα παλαιότερα χρόνια...», λέει ο Γερμανός πιλότος στην DW.
Περισσότεροι από 240.000 Γερμανοί έχουν γυρίσει στην πατρίδα τους από τότε που ξέσπασε η κρίση του κορωνοϊού. Όπως λέει ο υπουργός Εξωτερικών Χάικο Μάας στην εφημερίδα Bild, υπολογίζεται ότι περίπου 1.000 έχουν παραμείνει εκτός συνόρων. Ιδιαίτερα δύσκολη είναι η κατάσταση στο Πακιστάν, όπου οι διεθνείς πτήσεις έχουν σταματήσει μέχρι τα τέλη Απριλίου. Οι γερμανικές αρχές έχουν οργανώσει μέχρι στιγμής δύο πτήσεις, οι οποίες όμως δεν επαρκούν για όσους επιθυμούν να επιστρέψουν.
Ασυνήθιστη αλληλεγγύη ανάμεσα στους επιβάτες
Η Ρικάρντα ένιωσε την αλληλεγγύη ανάμεσα στους επιβάτες
Στο αεροπλάνο μπαίνει η Ρικάρντα, μία φοιτήτρια 21 χρονών. Είχε έρθει στο Ώκλαντ στις αρχές Μαρτίου, μαζί με μια φίλη της, για να επισκεφθεί μία οικογένεια που παλαιότερα την είχε φιλοξενήσει ως γκουβερνάντα (au pair). Τις προηγούμενες μέρες ο κορωνοϊός έφθασε στη Νέα Ζηλανδία και οι οικοδεσπότες τής εξήγησαν διακριτικά ότι μάλλον θα ήταν καλύτερα να επιστρέψει στη Γερμανία. Έτσι η Ρικάρντα απευθύνθηκε στη γερμανική πρεσβεία και λίγο πριν τα μεσάνυχτα την ειδοποίησαν ότι μπορεί να αναχωρήσει την επόμενη μέρα, αρκεί να βρίσκεται στο αεροδρόμιο από τις πέντε το πρωί.
Είναι μία ξεχωριστή πτήση, με μία έντονη αίσθηση εγκαρδιότητας και αλληλεγγύης μεταξύ των επιβατών, πριν καν μπουν στο αεροπλάνο. «Στο γκέιτ, λίγο πριν φύγουμε, είχε έρθει μια οικογένεια που είχε μαζί της πολύ φαγητό και άρχισε να το μοιράζει σε όλους τους επιβάτες», λέει η Ρικάρντα. Όσο για τον πιλότο Χόλγκερ Φέλντμπεργκ, που ήταν και πάλι στις επάλξεις, λέει ότι «ήταν μια ιδιαίτερη αίσθηση. Αισθανόσουν μία ξεχωριστή ευτυχία να είσαι στο πηδάλιο, μεγαλύτερη από αυτή που αισθάνεσαι πάντα σε αυτή τη δουλειά». Οι διαδικασίες έγιναν με την ελάχιστη δυνατή γραφειοκρατία, ακόμη και οι κάρτες επιβίβασης ήταν γραμμένες με το χέρι.
«Πιο γεμάτο από ποτέ» το αεροπλάνο
Έκτακτη πτήση Ώκλαντ - Φρανκφούρτη
Το πλήρωμα προσπαθεί όσο μπορεί, λέει ο Φέλντμπεργκ, να κάνει χώρο για όλους τους επιβάτες. Οικογένειες παίρνουν τα παιδιά στην αγκαλιά τους. Στις θέσεις του πληρώματος κάθονται κάποιοι νεαροί. Μετά από μία ενδιάμεση προσγείωση στο Τόκιο ορισμένοι από τους επιβάτες της πρώτης θέσης αλλάζουν κάθισμα για να διευκολύνουν άλλους επιβάτες. «Ούτε στη Λίμα, ούτε στο Ώκλαντ υπήρχε κανείς που δεν κατάφερε τελικά να επιβιβαστεί. Ξαναπεράσαμε από όλες τις θέσεις πριν απογειωθούμε από το Ώκλαντ και είδαμε ότι το αεροπλάνο ήταν πιο γεμάτο από ποτέ». Ποιές εντυπώσεις έχουν αποκομίσει όμως οι επιβάτες από τον πιλότο τους; «Μιλούσε μαζί μας πολύ περισσότερο απ’ όσο συνηθίζεται», λέει η Ρικάρντα. «Μετά την προσγείωση στο Τόκιο μας έλεγε ότι βλέπει ήδη το καινούργιο πλήρωμα να πλησιάζει, νόμιζες ότι ξέρεις κι εσύ για την πτήση όλα όσα ξέρει το πλήρωμα...»
Στο Τόκιο το πλήρωμα αλλάζει, ο Χόλγκερ Φέλντμπεργκ αποχωρεί και ο καινούργιος πιλότος αναλαμβάνει να πιλοτάρει το Boeing 747 μέχρι τη Φρανκφούρτη. Αυτές τις μέρες ο Χόλγκερ Φέλντμπεργκ απολαμβάνει σύντομες διακοπές. Αλλά πολύ σύντομα, λέει, θα βρίσκεται και πάλι σε εγρήγορση για την επόμενη αποστολή. Μόλις τον ειδοποιήσουν, μπαίνει αμέσως στο κόκπιτ.
Λίζα Χένελ
Επιμέλεια: Γιάννης Παπαδημητρίου
</doc>
<doc docid='dw_53264872' lang='ell' type='mono' source='https://www.dw.com/el/el/και-η-ανεργία-είναι-απειλή-για-την-υγεία/a-53264872' term='κορωνοϊός'>
«Το κόστος μιας ανθρώπινης ζωής» είναι ο τίτλος σχολίου της Handelsblatt με αφορμή τις δηλώσεις του προέδρου της γερμανικής βουλής Β. Σόιμπλε πως η άποψη ότι μπροστά στην προστασία της ανθρώπινης ζωής όλα έρχονται σε δεύτερη μοίρα δεν είναι σωστή στην απολυτότητά της. Προφανώς ο πρόεδρος της Βουλής θέλει να δείξει ότι η προστασία της υγείας και της ζωής σε καιρούς πανδημίας δεν μπορεί να είναι μονόδρομος.
H οικονομική εφημερίδα παρατηρεί: «Στην πολιτική και την κοινωνία ο υπολογισμός του κόστους μιας ανθρώπινης ζωής είναι συνήθως μια αφηρημένη διαδικασία. Σε καιρούς πανδημίας ωστόσο σταθμίζουμε τα αγαθά συχνά ψυχρά, όπως δεν θα κάναμε υπό κανονικές συνθήκες. Από τη μια θέλουμε να προστατέψουμε τους ηλικιωμένους και ευάλωτους ανθρώπους και από την άλλη να μην οδηγήσουμε στα όριά του το σύστημα υγείας. Με τι κόστος όμως; Κάθε επιπλέον εβδομάδα με κατεβασμένα ρολά προκαλεί ζημιές δισεκατομμυρίων, οι οποίες θα πλήξουν τους πάντες. Στη συζήτηση για τις οικονομικές επιπτώσεις τίθεται το δίλημμα της ζωής και του θανάτου, έστω και έμμεσα. Ένα αποδοτικό σύστημα υγείας δεν μπορεί να χρηματοδοτηθεί όταν η οικονομία έχει παραλύσει. Και δεν συνιστά μόνο ο κορωνοϊός απειλή για την υγεία, αλλά και η ανεργία ή τα ψυχολογικά προβλήματα. Η υγεία έχει και μια κοινωνική διάσταση. Ποιό είναι συνεπώς το κόστος μιας ανθρώπινης ζωής; Την απάντηση τη δίνουμε πάντα όταν παίρνουμε αποφάσεις για τη καταπολέμηση της πανδημίας. Είτε το θέλουμε, είτε όχι».
Χρήση μάσκας: Προχειρότητα στη Γερμανία, στρατηγική στο Βέλγιο
Καλύτερη στρατηγική κατά του κορωνοϊού στο Βέλγιο;
«Μέχρι πρόσφατα ακόμα και η καγκελάριος Μέρκελ τάσσονταν κατά της υποχρεωτικής χρήσης προστατευτικής μάσκας. Τελικά άκουσε τις προτάσεις των επιστημόνων», σχολιάζει η taz με τον ειρωνικό τίτλο «Ο στόχος επιτυγχάνεται και με στρατηγική» και συγκρίνει τα μέτρα προστασίας από τον κορωνοϊό σε Γερμανία και Βέλγιο. Η εφημερίδα του Βερολίνου σημειώνει: «Και ξαφνικά αποφασίστηκε η υποχρεωτική χρήση μάσκας, με ορισμένα κρατίδια να προβλέπουν τσουχτερά πρόστιμα για παραβάτες. Παρά το γεγονός ότι η χρήση μάσκας αφορά άμεσα ατομικά δικαιώματα, στη Γερμανία το ζήτημα δεν συζητήθηκε επαρκώς δημόσια.
Το γειτονικό Βέλγιο δείχνει ότι υπάρχει και διαφορετικός δρόμος. Εκεί, σε αντίθεση με τη Γερμανία, τα μέτρα περιορισμού της κυκλοφορίας χαλαρώνουν με πιο αργό ρυθμό. Οι Βέλγοι επιστρέφουν στα γραφεία στις 4 Μαΐου και τα καταστήματα ανοίγουν στις 11 Μαΐου. Η πρωθυπουργός του Βελγίου Σοφί Βίλμες ανακοίνωσε μάλιστα ότι κάθε πολίτης θα λάβει από το δημόσιο δύο μάσκες. Η βελγική στρατηγική είναι με δύο λόγια, πρώτα προστασία και έπειτα χαλάρωση. Είναι αδιανόητο γιατί δεν μπορούσε να γίνει έτσι και στη Γερμανία. Παρά τις ενστάσεις στο ίδιο το Βέλγιο για τα μέτρα της πρωθυπουργού, τουλάχιστον η Σοφί Βίλμες έχει στρατηγική. Δεν μπορούμε όμως να πούμε το ίδιο για τη καγκελάριο Μέρκελ και τους συνεργάτες της. Η Γερμανία αντιμετωπίζει όπως-όπως την κατάσταση και αφήνει το πρόβλημα στους πολίτες».
Περιττή μια θεσμοθέτηση της εργασίας εξ αποστάσεως
Δεν μπορούν να εργαστούν όλοι από το σπίτι τους
Η Süddeutsche Zeitung σχολιάζει με τίτλο «Περιττό» τα σχέδια του σοσιαλδημοκράτη υπουργού Εργασίας Χουμπέρτους Χάιλ για θεσμοθέτηση της εξ αποστάσεως εργασίας: «Όπου αποδείχθηκε ότι η εργασία εξ αποστάσεως λειτουργεί, οι επιχειρήσεις θα κάνουν χρήση της και μετά το τέλος της κρίσης διότι διαπίστωσαν ότι το σύστημα αποδίδει. Θα υπάρχουν σίγουρα μάνατζερ, οι οποίοι, σιωπηρά, υπολογίζουν πόσα θα γλιτώσουν από περιορισμούς χώρων εργασίας. Από τη σημερινή κατάσταση δεν προκύπτει ότι είναι απαραίτητος ένας νόμος για το δικαίωμα στην εξ αποστάσεως εργασία.
Απαραίτητος είναι ωστόσο ο εκσυγχρονισμός των ρυθμίσεων για ένα πιο ευέλικτο ωράριο εργασίας χωρίς όμως αυτό να σημαίνει ότι πρέπει να αναιρεθεί κάθε εργασιακό πλαίσιο. Το λεγόμενο home office βοήθησε πολλές οικογένειες να αντιμετωπίσουν την ξαφνική απόφαση των αρχών για κλείσιμο σχολείων και παιδικών σταθμών. Σε πολλές περιπτώσεις ωστόσο τις έφερε στα όριά τους. Πολλά ερωτήματα που τίθενται σε αυτή τη κρίση δύσκολα απαντώνται, όχι όμως το ερώτημα αν πρέπει να θεσμοθετηθεί η εργασίας εξ αποστάσεως. Ούτως άλλως οι περισσότεροι εργαζόμενοι δεν μπορούν να εργαστούν από το σπίτι τους. Ένας ενδεχόμενος νόμος δεν θα τους ωφελούσε».
Στέφανος Γεωργακόπουλος
</doc>
<doc docid='dw_53264431' lang='ell' type='mono' source='https://www.dw.com/el/el/τα-απόβλητα-του-κορωνοϊού-στη-θάλασσα/a-53264431' term='κορωνοϊός'>
Ένα μήνα μετά την επιβολή της καραντίνας, οι δρόμοι στην Καλαμάτα είναι άδειοι. Όπως παντού στην Ελλάδα οι κάτοικοι μπορούν να βγουν μόνο για να αθληθούν λίγο, για ψώνια και για τους ειδικά προβλεπόμενους λόγους.
Και εδώ όπως παντού στον κόσμο οι άνθρωποι προσπαθούν να προστατευθούν. Πλαστικά γάντια, υγρά χαρτομάντιλα, μπουκαλάκια με αντισηπτικό πετιούνται όμως στους δρόμους.
Το πρόβλημα βεβαίως δεν εντοπίζεται μόνο στην Καλαμάτα. Βουνά από σκουπίδια σχηματίζονται πλέον εξαιτίας της πανδημίας του κορωνοϊού παντού και κυρίως στις μεγαλουπόλεις όπως η Νέα Υόρκη και το Λονδίνο. Λίγα ναυτικά μίλια έξω από το Χονγκ Κονγκ ο Γκάρι Στόουκς από την περιβαλλοντική οργάνωση OceansAsia βρήκε περίπου 100 χρησιμοποιημένες μάσκες. «Ποτέ δεν έχουμε βρει τόσες πολλές πεταμένες μάσκες σε ένα τόσο απομονωμένο μέρος» λέει ο Γκάρι Στόουκς. Εικάζει πως οι μάσκες πετάχτηκαν κάπου από την Κίνα ή το Χονγκ Κονγκ. «Όταν τις βρήκαμε ήταν μόλις έξι μέχρι οχτώ εβδομάδες που είχαν αρχίσει οι άνθρωποι να φοράνε μάσκες» λέει.
Επιπτώσεις στα ζώα
Στα Νησιά Σόκο: ο Γκάρι Στόουκς μαζεύει μάσκες από τη θάλασσα
Η χρήση μάσκας όσο περνάει ο καιρός γίνεται απαραίτητη όχι μόνο για το ιατρικό και νοσηλευτικό προσωπικό αλλά και για τον κόσμο. Ωστόσο περιβαλλοντικές οργανώσεις προειδοποιούν πως ελλοχεύουν μεγάλοι κίνδυνοι για το περιβάλλον και τα ζώα. «Όταν πετούν τα διάφορα είδη προστασίας στους δρόμους και βρέξει μετά όλα αυτά καταλήγουν στη θάλασσα» δηλώνει η Αναστασία Μήλιου, Διευθύντρια Έρευνας στο Ινστιτούτο Θαλάσσιας Προστασίας «Αρχιπέλαγος» και συμπληρώνει πως η διαχείριση των απορριμμάτων στην Ελλάδα ήταν ούτως ή άλλως προβληματική.
Ακόμα και στο Χονγκ Κονγκ, όπου τα σκουπίδια είναι σπάνια στους δρόμους, μπορούν οι μάσκες να καταλήξουν με διάφορους τρόπους στη θάλασσα. "Για παράδειγμα οι άνθρωποι περπατάνε, χωρίς να προσέξουν βγάζουν κάτι από τις τσέπες τους και τους πέφτει κατά λάθος μια μάσκα»  λέει και πάλι ο Γκάρι Στόουκς.
Ακτιβιστές όπως ο Στόουκς φοβούνται πως η κατάληξη των μασκών και των γαντιών στη θάλασσα θα δυσκολέψει ακόμα περισσότερο τον αγώνα κατά των πλαστικών. Οι μάσκες αποτελούν μεγάλο κίνδυνο για τη θαλάσσια ζωή. «Στα νερά του Χονγκ Κονγκ υπάρχουν ροζ δελφίνια και πράσινες θαλάσσιες χελώνες» λέει ο Στόουκς. Σε έρευνα που δημοσιεύθηκε πρόσφατα αναφέρεται ότι το πλαστικό μυρίζει στις θαλάσσιες χελώνες σαν φαγητό.
Πώς μπορούν να ανακυκλωθούν σωστά οι μάσκες;
Καλαμάτα: Μπουκάλι αντισηπτικού πεταμένο στον δρόμο
Γενικά πάντως δεν είναι εύκολη η ανακύκλωση των μασκών και των γαντιών, ακόμα και όταν δεν καταλήγουν στη θάλασσα, όπως δηλώνει ο Τζόαν Μαρκ Σάιμον από την ΜΚΟ Zero Waste Europe. Τονίζει μάλιστα ότι επειδή τα γάντια δεν ανήκουν στις συσκευασίες δεν μπορούν να πεταχτούν και στον κανονικό κάδο ανακύκλωσης ενός νοικοκυριού.
Ακόμα και τα γάντια από Latex που είναι φυσικό προϊόν δεν είναι εύκολα ανακυκλώσιμα. Η Βίβιαν Λουνέλα πάντως, εκπρόσωπος της ΕΕ για θέματα περιβάλλοντος, δηλώνει πως ακόμα είναι νωρίς να εκτιμήσει κανείς τις επιπτώσεις από τα πλαστικά σκουπίδια που δημιουργήθηκαν το 2020.
Σύμφωνα με εκπρόσωπο του ΠΟΥ, που μίλησε στην Deutsche Welle, το συχνό πλύσιμο των χεριών σε σύγκριση με τα πλαστικά γάντια ως προστασία απέναντι στον κορωνοϊό είναι πιο αποτελεσματικό.
Εναλλακτικές λύσεις
Μάσκες από ανακυκλωμένο πλαστικό στην Ταϋλάνδη
Και επειδή τα αντικείμενα, που χρησιμοποιούμε αυτή την περίοδο για την προσωπική προστασία ενάντια στον κορωνοϊό δεν είναι ανακυκλώσιμα ή δεν μπορούν να επαναχρησιμοποιηθούν, γίνονται σκέψεις για εναλλακτικές. Στις ΗΠΑ η αυτοκινητοβιομηχανία Ford παράγει ποδιές από υλικά για αερόσακους, που μπορούν να πλυθούν μέχρι και 50 φορές. Το πανεπιστήμιο της Νεμπράσκα εξετάζει εάν οι υπεριώδεις ακτίνες μπορούν να απολυμάνουν τις ιατρικές μάσκες με στόχο να μειωθούν τα απορρίμματα.
Ο Τζόαν Μαρκ Σάιμον επισημαίνει πως η δημόσια υγεία δεν θα πρέπει να έρχεται σε σύγκρουση με την προστασία του περιβάλλοντος. Προτρέπει να είμαστε αποτελεσματικότερα εξοπλισμένοι, ώστε να αντιμετωπίσουμε καλύτερα την επόμενη πανδημία.
Νικολία Αποστόλου, Καλαμάτα
Επιμέλεια: Μαρία Ρηγούτσου
</doc>
<doc docid='dw_53261470' lang='ell' type='mono' source='https://www.dw.com/el/el/γαλλία-τεστ-δίνει-ελπίδα-για-την-αντιμετώπιση-του-κορωνοϊού/a-53261470' term='κορωνοϊός'>
Η σημερινή είδηση δημιουργίας ενός ορολογικού τεστ διάγνωσης αντισωμάτων, ικανού να προσδιορίσει τον βαθμό ανοσίας των ασθενών που θεραπεύθηκαν από τον ιό δίνει νέα ελπίδα για μια αποτελεσματική χαλάρωση των περιορισμών στη Γαλλία, η οποία προβλέπεται σε δύο εβδομάδες.
Το τεστ παρασκευάσθηκε από το κοινό εργαστήριο του Ινστιτούτου Παστέρ και της ειδικευμένης στη βιοτεχνολογία εταιρείας TheraVectys. «Είναι το πρώτο τεστ του είδους», εξήγησε στο γαλλικό τύπο σήμερα ο διευθυντής του εργαστηρίου Πιέρ Σαρνό.
Υπάρχει η δυνατότητα μαζικής παραγωγής του τεστ
Σε δύο εβδομάδες αναμένεται η χαλάρωση των περιοριστικών μέτρων στη Γαλλία
«Το συγκεκριμένο τεστ παρέχει πληροφορίες σχετικά με την αποτελεσματικότητα των αντισωμάτων. Ανιχνεύει τα αντισώματα αλλά πάνω απ’ όλα μετρά την ικανότητά τους να αναστέλλουν την είσοδο του ιού σε ένα κύτταρο. Είναι ιδιαίτερα ευαίσθητο και ειδικά κατασκευασμένο για τον κορωνοϊό, πράγμα που επιτρέπει την βαθμολόγηση της ανοσολογικής απόκρισης σε τρεις βαθμίδες: ισχυρή εξουδετέρωση, αδύναμη ή μη εξουδετέρωση», ανέφερε ο ίδιος.
Το τεστ που χρησιμοποιείται από τις 20 Απριλίου δοκιμάστηκε για πρώτη φορά στο πλαίσιο μελέτης του Ινστιτούτου Παστέρ στην περιοχή της Ουάζ, όπου πρωτοχτύπησε ο κορωνοϊός.
Υπάρχουν σήμερα τα απαραίτητα αντιδραστήρια για μαζική παραγωγή των τεστ βεβαίωσε ο διευθυντής, το δε κέντρο ανάλυσης στο Ινστιτούτο Παστέρ μπορεί να εκτελέσει από 50.000 έως 100.000 αναλύσεις την εβδομάδα. Απομένει το πράσινο φως της κυβέρνησης.
Ολυμπία Τσίπηρα, Παρίσι
</doc>
<doc docid='dw_53258265' lang='ell' type='mono' source='https://www.dw.com/el/el/ένας-γιατρός-για-όλους-τους-έλληνες/a-53258265' term='κορωνοϊός'>
«Ένας γιατρός για όλους τους Έλληνες» είναι ο τίτλος διθυραμβικού σχολίου στην κυριακάτικη έκδοση της Frankfurter Allgemeine Zeitung, το οποίο αναφέρεται στη διαχείριση της πανδημίας του κορωνοϊού από την ελληνική κυβέρνηση και τον σημαντικό ρόλο που έπαιξε ο Σωτήρης Τσιόδρας. H εφημερίδα σημειώνει: «Το ελληνικό κράτος δεν έχει καλή φήμη. Θεωρείται αναποτελεσματικό και δυσκίνητο. Όσον αφορά όμως τη διαχείριση της κρίσης του κορωνοϊού η Ελλάδα μέχρι στιγμής δεν δικαιώνει τη φήμη της. Όταν τον Μάρτιο έρχονταν αυτές οι φοβερές εικόνες από την Ιταλία, την Ισπανία και τη Γαλλία από τα υπερπλήρη νοσοκομεία ή τα φέρετρα πάνω στα στρατιωτικά φορτηγά έκαναν τον γύρο του κόσμου, η Ελλάδα δεν έπαιζε κανένα ρόλο στις ειδήσεις».
Στη συνέχεια το άρθρο αναφέρεται στα περιοριστικά μέτρα που ελήφθησαν πάρα πολύ γρήγορα και γράφει λίγο παρακάτω: «Υπάρχουν εν τω μεταξύ έρευνες στις οποίες η πολιτική της Ελλάδας εξαίρεται ως παραδειγματική. Παρά την επιφυλακτικότητα για τη σύγκριση των στατιστικών στοιχείων μεταξύ των διαφόρων χωρών ένα πράγμα είναι προφανές: ο αριθμός των κρουσμάτων και των θανάτων είναι χαμηλός. Μέχρι την Παρασκευή σύμφωνα με το πανεπιστήμιο John Hopkins ήταν καταγεγραμμένα 2.463 κρούσματα και 127 θάνατοι. Ο χαμηλός αριθμός των κρουσμάτων ίσως να οφείλεται και στα σχετικά λίγα τεστ. Όμως όσον αφορά τον αριθμό των θανάτων, η Ελλάδα βρίσκεται σε πολύ καλό επίπεδο συγκριτικά με άλλες χώρες παρόμοιου πληθυσμού. Στη Σουηδία υπάρχουν ήδη 2.000 θάνατοι, στο Βέλγιο 6.500 και ακόμα και στην Αυστρία είναι περισσότεροι. Η κυβέρνηση στην Αθήνα πήρε πολύ νωρίς σοβαρά την κατάσταση λόγω και της παραδοχής της αδυναμίας του συστήματος υγείας».
Το άρθρο αναφέρεται στον πολύ περιορισμένο αριθμό ΜΕΘ αλλά και στην τύχη του Πρωθυπουργού Κυριάκου Μητσοτάκη να επιλέξει τον Σωτήρη Τσιόδρα ως επικεφαλής της επιστημονικής ομάδας διαχείρισης της κρίσης, ο οποίος «σύμφωνα με τις δημοσκοπήσεις είναι ο πιο δημοφιλής Έλληνας. Η σεμνή στάση του έχει χαρίσει βορειοκορεατικά ποσοστά δημοφιλίας. Ο Πρωθυπουργός Μητσοτάκης με 66% βρίσκεται σε πολύ καλή θέση αλλά δεν φτάνει τον Τσιόδρα. Σχεδόν το 95% των ερωτηθέντων απάντησε θετικά στην ερώτηση αξιολόγησης του έργου του ανθρώπου, ο οποίος κάθε απόγευμα στις 6 μιλάει για την καμπύλη των κρουσμάτων συγκεντρώνοντας ρεκόρ τηλεθέασης».
Πώς βλέπουν οι Έλληνες τη Γερμανία στην πανδημία
Η άρνηση της Γερμανίας για ευρωομόλογα δηλητηριάζει το κλίμα στην Ελλάδα όπως συνέβαινε και την περίοδο της κρίσης, παρατηρεί η Handelsblatt
Η οικονομική εφημερίδα του Ντίσελντορφ Handelsblatt αναφέρεται στην εικόνα της Γερμανίας και της καγκελαρίου Άγκελα Μέρκελ αναφορικά με τη διαχείριση της κρίσης του κορωνοϊού και σημειώνει: «Το γόητρο της καγκελαρίου και του γερμανικού συστήματος υγείας αυξάνεται διαρκώς. Ωστόσο ασκείται και κριτική στη Γερμανία». Πιο συγκεκριμένα η εφημερίδα γράφει: «Οι παράγοντες της επιτυχίας είναι οι εξής: η καγκελάριος με την επιστημονική της ακρίβεια και με μια ηγετική ισχύ που εμπερικλείει ενσυναίσθηση, το γερμανικό αποτελεσματικό σύστημα υγείας και τα διευρυμένα τεστ κορωνοϊού σε σύγκριση με τη διεθνή πρακτική. Αλλά ακόμα και το κοινωνικό σύστημα και η επιδότηση της εργασίας είναι για πολλούς πρότυπο».
Στη συνέχεια η εφημερίδα αναφέρεται σε διάφορες χώρες, όπως Ιταλία, Ιαπωνία και πώς αυτές εκτιμούν την γερμανική πολιτική αυτή την περίοδο και καταλήγει με την Ελλάδα: «Στην Ελλάδα τα μίντια επικεντρώνονται στη χρηματοδότηση της κρίσης. ‘Η πανδημία αναζωπυρώνει το διαχωρισμό Βορρά – Νότου στην Ευρώπη γράφει η εφημερίδα ‘Καθημερινή’. Κυρίως η άρνηση της Γερμανίας για κοινά ευρωομόλογα ώστε να αγκαλιάσει και τις λιγότερο δανειακά αξιόπιστες χώρες, δηλητηριάζει το κλίμα, κάτι άλλωστε που και κατά τη διάρκεια της ελληνικής οικονομικής κρίσης συνέβαινε».
Ποιος θα κυβερνήσει στο μέλλον την Τουρκία;
O δήμαρχος Κων/πολης Ιμάμογλου ασκεί έντονη κριτική στον Ερντογάν για τη διαχείριση της πανδημίας
Στη σχέση εξουσίας και διαχείρισης της πανδημίας του κορωνοϊού αναφέρεται από την πλευρά της η Süddeutsche Zeitung εστιάζοντας στηνΤουρκία και τον Πρόεδρο Ταγίπ Ερντογάν. Το άρθρο αναφέρεται στην άσχημη θέση στην οποία βρίσκεται η Τουρκία ως προς την αντιμετώπιση της πανδημίας του κορωνοϊού και παρατηρεί:
«Η επίσημη αντιπολίτευση ασκεί έντονη κριτική στον Πρόεδρο. Ο Εκρέμ Ιμάμογλου, δήμαρχος της Κωνσταντινούπολης και πολιτικός αντίπαλος του Ερντογάν με αφορμή την αναποτελεσματική πολιτική απέναντι στον κορωνοϊό θέλησε παράλληλα με τα προγράμματα βοήθειας του Ερντογάν να οργανώσει συγκέντρωση χρημάτων. Ο ίδιος έχει την ευθύνη για 16 εκατομμύρια ανθρώπους αλλά είναι και μια πρόγευση των επερχόμενων εκλογών». Και η εφημερίδα καταλήγει: «Το ίδιο αποφασιστικά αντέδρασε και ο Ερντογάν. Απαγόρευσε το πρόγραμμα συγκέντρωσης χρημάτων κατηγορώντας τον αντίπαλό του ότι θέλει να φτιάξει ένα κράτος εν κράτει. Προφανώς και οι δυο πολιτικοί έχουν καταλάβει ότι όποιος καταφέρει να διαχειριστεί την κρίση του κορωνοϊού αυτός θα κυβερνήσει στο μέλλον την Τουρκία. Στην κρίση του κορωνοϊού θα αποφασιστεί ποιος θα ηγηθεί στο μέλλον της χώρας».
Μαρία Ρηγούτσου
</doc>
<doc docid='dw_53254156' lang='ell' type='mono' source='https://www.dw.com/el/el/θα-κάνει-ο-κορωνοϊός-τη-γερμανία-ψηφιακή-πρωταθλήτρια/a-53254156' term='κορωνοϊός'>
Εκατομμύρια Γερμανοί εργάζονται από το σπίτι, συναντιούνται μέσω τηλεδιασκέψεων και χρησιμοποιούν ψηφιακές πλατφόρμες. Κάτι που μέχρι πριν από λίγες εβδομάδες φάνταζε αδιανόητο έγινε τώρα νέα καθημερινότητα εξαιτίας της κρίσης του κορωνοϊού. Αυτή όμως είναι η μια πλευρά. Πολλές επιχειρήσεις αλλά και υπηρεσίες είναι ακόμα δέσμιες της αναλογικής τεχνολογίας. Ένα μήνα μετά την έλευση της πανδημίας πολλές υπηρεσίες υγείας στη Γερμανία στέλνουν ακόμα με φαξ τους νέους αριθμούς κρουσμάτων και θανάτων από τον κορωνοϊό στο Επιδημιολογικό Ινστιτούτο Ρόμπερτ Κοχ.
Παρόλα αυτά πολλές επιχειρήσεις αλλά και οι εργαζόμενοι σ’ αυτές έχουν τώρα την ευκαιρία να ανακαλύψουν τα πλεονεκτήματα της εργασίας από το σπίτι. «Κυρίως κλάδοι, οι οποίοι δεν συγκαταλέγονταν μέχρι σήμερα στους πρωτοπόρους της ψηφιακής τεχνολογίας, έχουν τώρα τη δυνατότητα να δρέψουν τους καρπούς της.  Και με τη βοήθεια ψηφιακών λύσεων να έχουν γρήγορα καλά αποτελέσματα» δηλώνει ο Νιλς Μπρίτζε σε συνέντευξή του στην Deutsche Welle. Είναι επικεφαλής του τμήματος ψηφιακών διαδικασιών για επιχειρήσεις του γερμανικού συνδέσμου Πληροφορικής και Τηλεπικοινωνιών Bitkom.
«Οι ψηφιακές τεχνολογίες έχουν αυτή την περίοδο αλλά και γενικότερα τεράστιες δυνατότητες. Και είναι αυτές που τώρα δίνουν λύσεις και κρατούν ζωντανή την κοινωνική ζωή αρχίζοντας από τα διαδικτυακά ψώνια μέχρι τις επαφές με τις αρχές και την εκπαίδευση» συμπληρώνει.
Το όραμα το μέλλοντος: γραφεία χωρίς χαρτιά
Η χαρτούρα ανήκει στο παρελθόν
Φυσικά υπάρχουν μεγάλες διαφορές όσον αφορά την ψηφιοποίηση της γερμανικής οικονομίας. Μεγάλες επιχειρήσεις συχνά προπορεύονται σε αυτό τον τομέα σε σύγκριση με μικρότερες ή και μεσαίες, δηλώνει ο Νιλς Μπρίτζε. Πολλές εταιρείες αλλά και δημόσιοι οργανισμοί συνεχίζουν να χρησιμοποιούν πιο παραδοσιακούς τρόπους και με αυτό εννοούμε το χαρτί. Συνεχίζουν δηλαδή να στέλνουν γράμματα, φαξ αλλά και ενημερωτικά φυλλάδια.
Τώρα όμως η πανδημία του κορωνοϊού φαίνεται πως προσφέρει ευκαιρίες. «Με την τεχνολογία των cloud κάθε επιχείρηση μέσα σε λίγες μόνο ώρες μπορεί να βρει μια διαδικτυακή λύση για την ψηφιακή υπογραφή, την ψηφιακή επεξεργασία εγγράφων ή τις τηλεδιασκέψεις» τονίζει ο Νιλς Μπρίτζε και συμπληρώνει πως είναι σχεδόν ένα θαύμα πόσο γρήγορα οι επιχειρήσεις μπορούν να βελτιωθούν».
Τα ψηφιακά εργαλεία δεν αρκούν πάντως από μόνα τους για να αλλάξουν παλιά μοντέλα διεκπεραίωσης της εργασίας. Θα πρέπει να τροποποιηθούν και να προσαρμοστούν οι διαδικασίες, συμπληρώνει ο ειδικός.
Αλλαγή νοοτροπίας, αλλαγή διαδικασίας
Δουλεύοντας από το σπίτι
Σε αυτό προστίθεται ότι και οι διευθυντές θα πρέπει να αλλάξουν τον τρόπο σκέψης τους. «Όταν οι επικεφαλής και οι συνεργάτες δεν βλέπονται προσωπικά καθημερινά, η εμπιστοσύνη είναι η απόλυτη βάση για μια παραγωγική συνεργασία. Και οι επικεφαλής θα πρέπει φυσικά να κάνουν σκέψεις πως θα συνεχίσουν οι συνεργάτες τους να είναι παραγωγικοί» προσθέτει ο Νιλς Μπρίτζε.
Η Κέιτ Λίστερ από την εταιρεία συμβούλων Global Workplace Analytics, η οποία προς το παρόν διεξάγει μια έρευνα για την τηλεργασία, προβλέπει ότι το 30% των εργαζομένων στις ΗΠΑ θα εργάζεται περισσότερες μέρες την εβδομάδα από το σπίτι.
Η Κέιτ Λίστερ μιλώντας στο μπλογκ για θέματα τεχνολογίας  Recorde, δήλωσε πως πριν από την πανδημία του κορωνοϊού μόνο το 5% των εργαζομένων εργάζονταν από το σπίτι, το ποσοστό αυτό εν τω μεταξύ εκτοξεύθηκε στο 30%, σύμφωνα με έρευνα του αμερικανικού πανεπιστημίου MIT.
Και ο Γερμανός ειδικός Νιλς Μπρίτζε είναι της άποψης πως το ποτάμι δεν μπορεί να γυρίσει πλέον πίσω. «Αυτή η εξέλιξη θα εδραιωθεί. Και θα ήταν φυσικά ευχής έργο εάν η Γερμανία κατάφερνε να προπορευθεί. Σε τελική ανάλυση αυτό είναι στο χέρι μας».
Τόμας Κόλμαν
Επιμέλεια: Μαρία Ρηγούτσου
</doc>
<doc docid='dw_53252122' lang='ell' type='mono' source='https://www.dw.com/el/el/απογείωση-μέρκελ-στις-δημοσκοπήσεις-παρέμβαση-σόιμπλε/a-53252122' term='κορωνοϊός'>
Η τελευταία δημοσκόπηση των τηλεοπτικών δικτύων RTL και Ν-TV έρχεται να παγιώσει μία τάση που είχε διαφανεί ήδη από την περασμένη εβδομάδα, σε προηγούμενες έρευνες της κοινής γνώμης: ο συνασπισμός των χριστιανικών κομμάτων (CDU/CSU) υπό την Άνγκελα Μέρκελ φτάνει το 39% στις προτιμήσεις των ψηφοφόρων, ποσοστό που θυμίζει τις πιο ένδοξες μέρες του Χέλμουτ Κολ στην καγκελαρία. Υπενθυμίζεται ότι στις εκλογές για την Ομοσπονδιακή Βουλή, το 2017, η παράταξη της Μέρκελ συγκέντρωσε ποσοστό 32,9% και αναγκάστηκε να συνεργαστεί εκ νέου με τους Σοσιαλδημοκράτες (SPD).
Στην τελευταία δημοσκόπηση των δικτύων RTL, N-TV το SPD παραμένει στη δεύτερη θέση με 16% των προτιμήσεων, ενώ ακολουθεί το κόμμα των Πρασίνων με 15%. Για τους Σοσιαλδημοκράτες το ποσοστό είναι σαφώς χαμηλότερο από το 20,5% που συγκέντρωσαν στις εκλογές του 2017. Ωστόσο θεωρείται ενθαρρυντικό, καθώς οι εσωκομματικές τριβές και οι συνεχείς αλλαγές ηγεσίας τα τελευταία χρόνια είχαν οδηγήσει σε ακόμη χαμηλότερα ποσοστά, φέρνοντας το SPD πίσω από τους Πράσινους και, κατά διαστήματα, ακόμη και στα ίδια επίπεδα με το ακροδεξιό κόμμα «Εναλλακτική για τη Γερμανία» (AfD). Σήμερα η AfD δεν φαίνεται να ξεπερνά το 9%, επιβεβαιώνοντας τους αναλυτές που θεωρούν ότι η κρίση του κορωνοϊού έχει βάλει σε δεύτερη μοίρα την πολιτική ατζέντα του ξενοφοβικού κόμματος.
Κορωνοϊός και οικονομία απασχολούν τους πολίτες
Γελοιογραφία του Κολομβιανού Vladdo: Η Μέρκελ εξετάζει τη στάση του Τραμπ έναντι του κορωνοϊού για να μην κάνει τα ίδια
Το συμπέρασμα αυτό επιβεβαιώνεται από τις απαντήσεις στο ερώτημα «ποιο είναι το μεγαλύτερο πρόβλημα που απασχολεί σήμερα τη Γερμανία;» Το 60% των ερωτηθέντων επισημαίνει ότι το μείζον πρόβλημα είναι η διαχείριση της κρίσης του κορωνοϊού, ενώ το 44% ανησυχεί περισσότερο για τις αρνητικές συνέπειες στη γερμανική οικονομία. Πάντως τα κριτήρια δεν είναι ενιαία σε όλες τις ηλικιακές ομάδες, καθώς στους άνω των 60 ετών η ανησυχία για τον κορωνοϊό φτάνει το 68%, ενώ στις ηλικίες 18-29 ετών το ποσοστό περιορίζεται στο 48%. Από κει και πέρα μόλις το 11% θεωρεί πλέον ότι το μεγαλύτερο πρόβλημα της χώρας είναι η μετανάστευση, ενώ αγωνία για την κλιματική αλλαγή εκφράζει το 10%. Μόλις πριν από έναν χρόνο η προστασία του κλίματος ήταν το «μείζον ζήτημα», σύμφωνα με τις δημοσκοπήσεις. Παραμένουν φυσικά οι διαφορές ανάλογα με τις κομματικές προτιμήσεις. Για παράδειγμα στους οπαδούς της AfD το ποσοστό εκείνων που ανησυχούν για την κλιματική αλλαγή είναι ...0%.
Στο μεταξύ οι σοσιαλδημοκράτες υπουργοί συνεχίζουν να εξαγέλλουν μέτρα στήριξης για την αντιμετώπιση του κορωνοϊού. Μιλώντας στην κυριακάτικη Bild ο υπουργός Κοινωνικών Υποθέσεων Ουμπέρτους Χάιλ δήλωσε ότι παρατείνεται η ευεργετική διάταξη που επιτρέπει στους γονείς να πληρώνονται- με κρατική επιδότηση- για τη φροντίδα των παιδιών, καθώς δημοτικά σχολεία και νηπιαγωγεία έχουν κλείσει λόγω κορωνοϊού. Παράλληλα ο Χάιλ εξαγέλλει νομοσχέδιο, το οποίο θεσπίζει έννομη αξίωση των ενδιαφερομένων να εργάζονται από το σπίτι «εφόσον το επιτρέπει η φύση της εργασίας τους».
Νουθεσίες από Σόιμπλε
Σόιμπλε: "Δεν μπορούμε να εμπιστευθούμε αποκλειστικά τους επιδημιολόγους"
Στη συζήτηση περί ευεργετικών μέτρων παρεμβαίνει ο πρόεδρος της Βουλής και πρώην υπουργός Οικονομικών Βόλφγκανγκ Σόιμπλε, προειδοποιώντας, σε σημερινή συνέντευξή του, ότι το κράτος δεν μπορεί να λύσει όλα τα προβλήματα. «Αυτή την εποχή είναι ιδιαίτερα διαδεδομένη η άποψη ότι όλα τα προβλήματα λύνονται με απεριόριστους κρατικούς πόρους και ότι η οικονομία θα ορθοποδήσει με ένα πρόγραμμα ανάκαμψης» λέει ο Σόιμπλε στην εφημερίδα Tagesspiegel, για να προειδοποιήσει ωστόσο ότι «το κράτος δεν μπορεί να αναπληρώνει συνεχώς τον τζίρο μας». Αναφερόμενος στη χαλάρωση των περιοριστικών μέτρων, ο πρόεδρος της Ομοσπονδιακής Βουλής δηλώνει ότι «δεν μπορούμε να εμπιστευθούμε την απόφαση αποκλειστικά στους επιδημιολόγους, αλλά πρέπει να σταθμίσουμε και τις σημαντικές οικονομικές, κοινωνικές, ψυχολογικές ή άλλες επιπτώσεις. Αν κλείσουμε τα πάντα για δύο χρόνια, οι συνέπειες θα ήταν τρομακτικές».
Στη συνέχεια της συνέντευξης μάλιστα, ο Βόλφγκανγκ Σόιμπλε επισημαίνει: «Όταν ακούω ότι όλα υποχωρούν μπροστά στην προστασία της ανθρώπινης ζωής, πρέπει να πω ότι αυτό δεν είναι απόλυτο. Υπάρχει στάθμιση και αλληλοπεριορισμός στα ανθρώπινα δικαιώματα. Εάν υπάρχει μία απόλυτη αξία στο Σύνταγμά μας, αυτή είναι η ανθρώπινη αξιοπρέπεια. Αυτή είναι απαραβίαστη. Αλλά αυτό δεν αποκλείει ότι κάποτε θα πεθάνουμε...»
Γιάννης Παπαδημητρίου
</doc>
<doc docid='dw_53251515' lang='ell' type='mono' source='https://www.dw.com/el/el/γαλλία-με-μάσκα-ή-όχι-στο-σχολείο/a-53251515' term='κορωνοϊός'>
Με χθεσινή έκθεσή του το Υγειονομικό Συμβούλιο παρ’ ότι συμβουλεύει ότι είναι προτιμότερο να γίνει τον Σεπτέμβριο το άνοιγμα των σχολείων, προτείνει σειρά μέτρων για την περίπτωση που ακολουθηθεί η προεδρική απόφαση για άνοιγμα στις 11 Μαΐου. Η χρήση μάσκας, συνιστά το Υγειονομικό Συμβούλιο, θα πρέπει να είναι υποχρεωτική για μαθητές από 11έως 18 ετών, κάτι  αδύνατο για τις μικρότερες ηλικίες. Υποχρεωτική η μάσκα και για το εκπαιδευτικό προσωπικό των σχολείων, πιστεύοντας ότι το μάθημα μπορεί να γίνεται με μάσκα.
Το γεύμα θα πρέπει να το παίρνουν τα παιδιά στις τάξεις τους και όχι σε τραπεζαρίες, στα δε διαλείμματα θα πρέπει να αποφεύγεται η ανάμειξη μαθητών από διαφορετικές τάξεις.
Οι υγειονομικοί και οι πολιτικοί
Με προεδρική απόφαση το άνοιγμα των σχολείων
Οι Υγειονομικοί δηλώνουν ότι είναι αδύνατο να γίνουν μαζικά διαγνωστικά τεστ πριν από το άνοιγμα των σχολείων, γιατί θα πρέπει να γίνουν σε 14 εκατ. άτομα με ανανέωση των τεστ σε 5 έως 7 ημέρες, για να είναι αποτελεσματικά.
Ο πρόεδρος Μακρόν είχε δικαιολογήσει το άνοιγμα των σχολείων στις 11 Μαΐου με την αύξηση των ανισοτήτων στην εκπαίδευση για τα παιδιά των λαϊκών τάξεων.
Το Συμβούλιο δηλώνει ότι λαμβάνει μεν υπόψη την πολιτική αυτή απόφαση, από μέρους του, όμως επισημαίνει τους κινδύνους και επιμένει στην τήρηση των μέτρων.
Ολυμπία Τσίπηρα, Παρίσι
</doc>
<doc docid='dw_53250097' lang='ell' type='mono' source='https://www.dw.com/el/el/νικοτίνη-εναντίον-κορωνοϊού/a-53250097' term='κορωνοϊός'>
Κατά τεκμήριο οι καπνιστές περιλαμβάνονται στις ευπαθείς ομάδες και κινδυνεύουν περισσότερο να προσβληθούν από τον κορωνοϊό. Επιπλέον, σύμφωνα με επιστημονική μελέτη που δημοσιεύθηκε στο ιατρικό περιοδικό Chinese Medical Journal, η εξέλιξη της νόσου μπορεί να αποβεί πιο απρόβλεπτη και οδυνηρή σε σχέση με τους μη καπνιστές, ενώ αυξάνονται οι πιθανότητες να καταλήξει ο ασθενής.
Την ίδια στιγμή ωστόσο, Γάλλοι ερευνητές με επικεφαλής τον νευροβιολόγο Ζαν Πιέρ Σανγκό από το Ινστιτούτο Παστέρ, εικάζουν ότι το τσιρότο νικοτίνης θα μπορούσε να βοηθήσει στην πρόληψη απέναντι στον ιό. Οι επιστήμονες έχουν δημοσιεύσει σχετική υπόθεση εργασίας στην ιστοσελίδα Qeios, επισημαίνοντας ότι μεταξύ των θυμάτων του κορωνοϊού ελάχιστα από τα θύματα ήταν καπνιστές. Στο δείγμα που είχαν μελετήσει, συνολικά 500 ασθενείς, οι 350 είχαν εισαχθεί στο νοσοκομείο, ενώ κάπνιζε μόλις το 5%. Αυτή η αναλογία θα οδηγούσε στο συμπέρασμα ότι στους νοσούντες το ποσοστό των καπνιστών είναι κατά 80% μικρότερο σε σχέση με τον μέσο όρο του πληθυσμού. Σημειώνεται ότι παλαιότερα μία ιταλική μελέτη του καθηγητή Τζιουζέπε Λίπι, που έχει δημοσιευθεί στο European Journal of Internal Medicine, καταλήγει στο συμπέρασμα ότι οι καπνιστές δεν νοσούν συχνότερα από τους μη καπνιστές.
Κρίσιμη η συμπεριφορά των υποδοχέων
Γαλλική έρευνα υποστηρίζει ότι οι καπνιστές ίσως προστατεύονται καλύτερα από τον κορωνοϊό. Άλλη έρευνα ωστόσο υποδεικνύει το ακριβώς αντίθετο συμπέρασμα.
Σύμφωνα με τις μέχρι στιγμής επιστημονικές παρατηρήσεις, ο κορωνοϊός εισχωρεί στον ανθρώπινο οργανισμό μέσω ενός υποδοχέα στις κυτταρικές μεμβράνες, που είναι γνωστός και ως ένζυμο μετατροπής αγγειοτενσίνης 2 (ACE2). Οι Γάλλοι ερευνητές εικάζουν τώρα ότι «η νικοτίνη εγκαθίσταται στους υποδοχείς και εμποδίζει την εισβολή του κορωνοϊού», όπως σημειώνει ο καθηγητής Ζαν Πιέρ Σανγκό από το Ινστιτούτο Παστέρ και το College de France, για να σημειώσει ότι, από τη στιγμή που ο ιός δεν εισβάλλει στον οργανισμό δεν έχει και τη δυνατότητα να πολλαπλασιαστεί. Οι έρευνες συνεχίζονται σε νοσοκομείο του Παρισιού, προκειμένου να εξαχθούν ασφαλέστερα συμπεράσματα.
Ωστόσο, υπάρχει και επιστημονικός αντίλογος: άλλη ερευνητική ομάδα υπό την καθοδήγηση των νευρολόγων Τζέιμς Ολντς και Νατίν Καμπανί στο Φέρφαξ της Βιρτζίνια, στις ΗΠΑ, έχει δημοσιεύσει από τις 18 Μαρτίου μία έρευνα στο περιοδικό The FEBS Journal, υποστηρίζοντας το ακριβώς αντίθετο, ότι δηλαδή η νικοτίνη όχι μόνο δεν μπλοκάρει, αλλά και ενθαρρύνει τους υποδοχείς στις κυτταρικές μεμβράνες να δεχθούν την εισβολή του κορωνοϊού. Αυτό ίσως εξηγεί τη βαριά μορφή της ασθένειας σε πολλούς καπνιστές.
Το κάπνισμα δεν είναι λύση...
Να καπνίσω ή να μην καπνίσω;
Όπως κι αν έχουν τα πράγματα, η ιατρική κοινότητα συνιστά στους πάντες να σταματήσουν το κάπνισμα, αν μη τι άλλο γιατί ο κορωνοϊός προσβάλλει κατά κύριο λόγο τον πνεύμονα, ο οποίος στους καπνιστές έχει ούτως ή άλλως δεχθεί μεγάλη επιβάρυνση από τη νικοτίνη. Σε αντίθεση μάλιστα με την πρόσληψη καθαρής νικοτίνης- όπως συμβαίνει με τα τσιρότα νικοτίνης που χρησιμοποιούν όσοι θέλουν να σταματήσουν το κάπνισμα- το τσιγάρο επιβαρύνει τον οργανισμό με επιπλέον επιβλαβείς ουσίες, ορισμένες από τις οποίες είναι καρκινογόνες.
Οι Γάλλοι ερευνητές συνεχίζουν την έρευνά τους με τσιρότα νικοτίνης, σε διαφορετική δοσολογία κάθε φορά. Θεωρούν ότι αν επιβεβαιωθεί η υπόθεση εργασίας που έχουν διατυπώσει, η νικοτίνη θα προταθεί ως μέσο προστασίας απέναντι στον ιό. Αλλά η νικοτίνη καθεαυτή δεν είναι ακίνδυνη, καθώς θεωρείται τοξική ουσία. Ένα τσιγάρο διοχετεύει στον οργανισμό από ένα έως τρία γραμμάρια, ενώ περιέχει συνολικά δώδεκα γραμμάρια νικοτίνης.
Όταν η βλάβη είναι μεγαλύτερη από τα οφέλη
Και παλαιότερα πολοί επιστήμονες είχαν προσπαθήσει να διαλευκάνουν το ερώτημα, εάν τυχόν η νικοτίνη έχει και θετικές συνέπειες για τον οργανισμό. Έχουν γίνει ήδη έρευνες για την επίδρασή της σε χρόνιες ασθένειες, όπως η νόσος Πάρκινσον και το Αλτσχάιμερ. Για όσους πάσχουν από άνοια οι επιστήμονες βλέπουν θετική επίδραση. Αλλά πάλι, οι εικασίες των Γάλλων ερευνητών δεν σημαίνουν ότι θα πρέπει όλοι να αρχίσουν το κάπνισμα το συντομότερο δυνατόν...
Γκούντρουν Χάιζε
Επιμέλεια: Γιάννης Παπαδημητρίου
</doc>
<doc docid='dw_53249757' lang='ell' type='mono' source='https://www.dw.com/el/el/ντιλίβερι-βέλγικης-μπίρας-ευχή-ή-κατάρα/a-53249757' term='κορωνοϊός'>
Τα σκουρόχρωμα μπουκάλια των 330 ml γλιστράνε πάνω στον κυλιόμενο ιμάντα. Το ένα μετά το άλλο γεμίζουν με μπίρα. Μετά σειρά έχει ο φελλός και αργότερα η πολύχρωμη ετικέτα, στην οποία αναγράφεται το όνομα της μικρής ζυθοποιίας, που βρίσκεται κοντά στη βιομηχανική περιοχή των Βρυξελλών: «En Stoemelings»
Ο συνιδρυτής και διευθυντής, Σάμιουελ Λάνγκι περπατά - τηρώντας φυσικά τις απαραίτητες αποστάσεις ασφαλείας - ανάμεσα σε καζάνια, βραστήρες, παλέτες και στοίβες από μεγάλα χαρτόκουτα. Ανάμεσά τους μερικές τετράδες μπίρας, έτοιμες να πακεταριστούν και να πάρουν το δρόμο προς έναν από τους πελάτες του, ο οποίος λόγω του κορωνοϊού είναι αναγκασμένος να τις καταναλώνει στο μπαλκόνι του.
Όταν η βελγική κυβέρνηση επέβαλε την απαγόρευση κυκλοφορίας λόγω της πανδημίας περί τα μέσα Μαρτίου, ο Σάμιουελ και οι συνάδελφοί του σοκαρίστηκαν - όπως πολλοί που που εργάζονται σε καταστήματα, μπαρ και καφετέριες. «Δεν είχαμε ιδέα τι να κάνουμε», λέει ο Λάνγκι, καθισμένος σε ένα παγκάκι μπροστά από τη μικρή ζυθοποιεία του.
Το 90% της παραγωγής για την En Stoemelings καταναλώνεται σε εστιατόρια και παμπ. Πρόκειται για έσοδα τα οποία από την μία μέρα στην άλλη εξαφανίστηκαν. Για τον Λάνγκι το να σταματήσει την παραγωγή θα σήμαινε ότι πρέπει να απολύσει όλους τους υπαλλήλους τους.
Η σωτηρία του ντιλίβερι
Ο Σάμιουελ Λάνγκι στη ζυθοποιία του
Ωστόσο, την ίδια κιόλας μέρα, έγραψε σε όλους τους φίλους και τους γνωστούς του, γέμισε το αυτοκίνητό του με κιβώτια μπίρας και ξεκίνησε μόνος του το ντιλίβερι βέλγικης μπίρας στο σπίτι. Ένα εγχείρημα που φάνηκε αμέσως ότι θα έχει μεγάλη επιτυχία. «Επειδή ξαφνικά όλοι έπρεπε να μείνουν στο σπίτι, μια από τις πρώτες ερωτήσεις ήταν: και τώρα πώς θα προμηθευτώ τις αγαπημένες μου μπίρες;».
Ο Λάνγκι άρχισε να πουλάει την μπίρα του στο διαδίκτυο και να παραδίδει τις παραγγελίες στους πελάτες μέσω μιας υπηρεσίας που κάνει ντιλίβερι με ποδήλατα. Και φυσικά δεν είναι ο μόνος επιχειρηματίας που στήριξε την οικονομική του επιβίωση σε αυτό. Πρόκειται για μία κοινή στρατηγική σε παραγωγούς τροφίμων και ποτών στο Βέλγιο.
Μία κρύα μπίρα για καθαρή συνείδηση
Πίνοντας μια μπίρα στο μπαλκόνι
Μέσα από πρωτοβουλίες, όπως αυτές του Café Solidarité και του Café Courage, οι λάτρεις της βέλγικης μπίρας μπορούν τώρα να αγοράσουν ένα κουπόνι για μια μπίρα ή κάποιο άλλο ποτό της επιλογής τους και στη συνέχεια να το εξαργυρώσουν στο αγαπημένο τους μπαρ, όταν εκείνο ξανανοίξει.
Αν και από την απαγόρευση κυκλοφορίας και έπειτα στα σούπερ μάρκετ στο Βέλγιο πωλείται περισσότερο αλκοόλ, σύμφωνα με τη βελγική εφημερίδα Le Soir, οι παραγωγοί που πωλούσαν τα προϊόντα τους σε εστιατόρια και μπαρ έχουν ήδη αρκετά μεγάλο πρόβλημα.
Είναι πολλοί εκείνοι που θα προτιμούσαν να πίνουν λιγότερο αλκοόλ αυτόν τον καιρό, λέει η ψυχολόγος Εμίλια Μπογκντάνοβιτς: «Ένας λόγος είναι ότι υπάρχουν πολύ λιγότερες κοινωνικές εκδηλώσεις». Παρόλα αυτά, σημειώνει η ψυχολόγος, ο κόσμος καταναλώνει πλέον συστηματικά περισσότερο αλκοόλ. Επίσης οι πότες που συχνά στρέφονταν κρυφά στο αλκοόλ, πλέον με την οικογένεια όλη μέρα στο σπίτι δεν μπορούν να το κάνουν…
Ο Σάμιουελ Λάνγκι γνωρίζει πολύ καλά τις παγίδες του προϊόντος του. «Όλοι ξέρουμε ανθρώπους που πίνουν λίγο παραπάνω αυτές τις μέρες. Μερικές φορές λέμε αστειευόμενοι ότι παράγουμε νόμιμα ναρκωτικά, αλλά φυσικά αυτό έχει μία μεγάλη δόση αλήθειας».
Μαρίνα Στράους
Επιμέλεια: Χρύσα Βαχτσεβάνου
</doc>
<doc docid='dw_53242430' lang='ell' type='mono' source='https://www.dw.com/el/el/ο-ψηφιακός-θεόδωρος-κουρεντζής/a-53242430' term='κορωνοϊός'>
Εδώ και χρόνια ο Θεόδωρος Κουρεντζής επιλέγει ασυνήθιστους τρόπους επικοινωνίας με το κοινό, στον κατά γενική ομολογία συντηρητικό κόσμο της λεγόμενης σοβαρής μουσικής. Ο έλληνας αρχιμουσικός, με ρωσικό διαβατήριο, έχει τη φήμη του «επαναστάτη της κλασικής μουσικής»: είτε πρόκειται για μεταμεσονύχτιες συναυλίες, είτε για πρωτοπόρα προγράμματα συναυλιών στα οποία παρουσιάζονται, ενίοτε, ακόμα και αρώματα.
Η πανδημία του κορωνοϊού «βρήκε» το Θεόδωρο Κουρεντζή και τους μουσικούς της ορχήστρας του MusicAeterna λίγο πριν από την ολοκλήρωση της προετοιμασίας για την παρουσίαση όλων των συμφωνιών του Λούντβιχ βαν Μπετόβεν στη Βόννη και τη Βιέννη, στο πλαίσιο των εκδηλώσεων για τα 250 χρόνια από τη γέννηση του κορυφαίου γερμανού συνθέτη. Οι συναυλίες ακυρώθηκαν, όπως άλλωστε και οι εμφανίσεις στην Ασία, αλλά και στο Φεστιβάλ του Σάλτμπουργκ.
Αντ΄ αυτού οι μουσικοί της ορχήστρας και χορωδίας MusicAeterna, που ίδρυσε ο έλληνας διευθυντής ορχήστρας το 2004 στο Νοβοσιμπίρσκ, ζουν τώρα, από επιλογή, σε καραντίνα διασκορπισμένοι σε Αγία Πετρούπολη, Μόσχα, Περμ, Παρίσι, Μαδρίτη και Βερολίνο. Ο Θεόδωρος Κουρεντζής έχει αποσυρθεί στο εξοχικό του στη κεντρική Ρωσία.
Νέοι τρόποι επικοινωνίας μέσω εικονικής πραγματικότητας
Κόνσταντιν Μανάεφ και Γιούλια Σμιρνόβα στο Βερολίνο
Για να μην χαθεί η επαφή με τους φίλους της μουσικής ανά τον κόσμο ο διάσημος αρχιμουσικός δημιούργησε τη διαδικτυακή πλατφόρμα MusicAeterna Digital Platform, η οποία είναι διαθέσιμη από τις 23 Απριλίου. Στην ανακοίνωση με αφορμή την πρεμιέρα της πλατφόρμας αναφέρεται μεταξύ άλλων: «Συνεχίζουμε να εργαζόμαστε. Μέσα από την εικονική παρουσία οι μουσικοί αναζητούν μια νέα γλώσσα επικοινωνίας και νέους τρόπους έκφρασης».
Στη διαδικτυακή πλατφόρμα θα «ανέβουν» το επόμενο διάστημα βίντεο από συναυλίες, παραστάσεις όπερας και συζητήσεις για και με τον Θεόδωρο Κουρεντζή. Παράλληλα σχεδιάζονται κάθε 2 ή 3 μέρες ζωντανές εκδηλώσεις, με συναυλίες των μουσικών μέσα από το σαλόνι του σπιτιού τους, συνεντεύξεις μουσικών και τραγουδιστών, αλλά και συζητήσεις με τους χρήστες.
Ο τσελίστας Κόνσταντιν Μανάεφ ανήκει στους πιο ένθερμους υποστηρικτές της ιντερνετικής πλατφόρμας. Τις τελευταίες εβδομάδες ζει απομονωμένος στο διαμέρισμά του στο Βερολίνο. Από κοινού με τη βιολίστρια σύζυγό του Γιούλια Σμιρνόβα προγραμματίζει να παρουσιάσει το επόμενο διάστημα ζωντανά στο διαδίκτυο έργα νέων συνθετών που ζουν στη γερμανική πρωτεύουσα.
«Με τη βοήθεια της μουσικής μένουμε πάντα σε επαφή»
Ο Θεόδωρος Κουρεντζής και η ορχήστρα του
Ο Θεόδωρος Κουρεντζής λέει απευθυνόμενος στους απανταχού φίλους της ορχήστρας του: «Η μουσική είναι το μέσο που μας επιτρέπει να συμμετάσχουμε στη ζωή. Η μουσική δεν είναι οι αίθουσες συναυλιών. Η μουσική είναι ένα βασικό μέσο επικοινωνίας. Με τη βοήθεια της μουσικής μένουμε πάντα σε επαφή ακόμα και στην πιο σκληρή απομόνωση, ακόμα και στην υπαρξιακή μοναξιά».
Η πανδημία ωθεί πλήθος ορχήστρες σε διεθνές επίπεδο στη χρήση διαδικτυακών τρόπων επικοινωνίας με το κοινό τους. Έτσι οι μουσικοί της Μητροπολιτικής Όπερας της Νέας Υόρκης, των οποίων ο εργοδότης τους έδωσε άδεια άνευ αποδοχών λόγω κορωνοϊού, αναρτούν στο ίντερνετ με χάσταγκ “MusicConnectsUs“ μικρά μουσικά βίντεο αρχής γενομένης από τον αρχιμουσικό τους Γιανίκ Νεζέτ-Σεγκέν. Σε παρόμοιες πρωτοβουλίες συμμετέχουν τα μέλη της Φιλαρμονικής του Ρότερνταμ, αλλά και οι συνάδελφοί τους στη Φιλαρμονική του Βερολίνου, οι οποίοι διασφαλίζουν στους χρήστες δωρεάν πρόσβαση στη διαδικτυακή τους πλατφόρμα Digital Concert Hall μέχρι τις 30 Απριλίου.
Στόχος των μουσικών ήταν και παραμένει: Σε καιρούς απομόνωσης και απουσίας κοινωνικής συνύπαρξης θα πρέπει να καθιερωθεί μια νέας μορφής επικοινωνία. Διότι όπως λέει ο Κόνσταντιν Μανάεφ «όλος ο κόσμος γύρω μας έγινε ψηφιακός. Εμείς όμως δεν είμαστε ψηφιακοί, είμαστε από σάρκα και αίμα. Η πανδημία θα περάσει και εμείς θα μείνουμε. Και η μουσική είναι αιώνια». Αυτό είναι άλλωστε και το μότο του μουσικού σχήματος του Θεόδωρου Κουρεντζή: “Musica Aeterna Est“.
Αναστασία Μπούτσκο
Επιμέλεια: Στέφανος Γεωργακόπουλος
Σύνδεσμος:
https://musicaeterna.world/en/
</doc>
<doc docid='dw_53240422' lang='ell' type='mono' source='https://www.dw.com/el/el/η-γερμανία-πρέπει-να-φανεί-αλληλέγγυα/a-53240422' term='κορωνοϊός'>
Σε εκτενές άρθρο η Süddeutsche Zeitung με αφορμή τη σύνοδο κορυφής της ΕΕ για την αντιμετώπιση της πανδημίας και τη στήριξη της οικονομίας κάνει αναφορά στην ιστορία της Ευρώπης και πως αυτή γεννήθηκε από τις στάχτες του Β Παγκοσμίου Πολέμου, ενώ για την παρούσα φάση της αντιμετώπισης της κρίσης λόγω της πανδημίας σημειώνει: «Σε αυτή την περίπτωση η Γερμανία καλείται να παίξει ένα ρόλο όσο ποτέ πριν. Πολύ σωστά Γαλλία και Ιταλία, τα δυο μεγάλα ιδρυτικά έθνη των Συνθηκών της Ρώμης του 1957, ζητούν η ΕΕ να μην αντιμετωπίσει τις οικονομικές συνέπειες της πανδημίας σαν ένα πρόβλημα που πρέπει να επιλυθεί μετά από ατελείωτα βράδια διαπραγματεύσεων στις Βρυξέλλες, αλλά σαν μια απειλή για την ύπαρξή της».
Και λίγο παρακάτω σημειώνει: «Το Βερολίνο θα πρέπει τώρα να κινηθεί εάν θέλει η ΕΕ να έχει ένα μέλλον. ... Η Γερμανία δεν θα πρέπει να έρθει στην ίδια κατάσταση όπως με την κρίση στην Ελλάδα, όπου η Άνγκελα Μέρκελ ήταν ζωγραφισμένη σε τοίχους σπιτιών στην Αθήνα με τη στολή των SS και στο τέλος ενέκρινε ό,τι ήταν απαραίτητο για να παραμείνει στην Ευρωζώνη το ταπεινωμένο αυτό κράτος».
Εγκώμιο στην Ελλάδα για τη διαχείριση της πανδημίας του κορωνοϊού
Απαγόρευση κυκλοφορίας στην Ελλάδα
Μια εγκωμιαστική συνέντευξη για τη διαχείριση από πλευράς της Ελλάδας της πανδημίας του κορωνοϊού, φιλοξενεί το δημόσιο ραδιοτηλεοπτικό κανάλι SWR, το οποίο σημειώνει πως «καμία χώρα στην Ευρώπη δεν έχει τόσο καλά υπό έλεγχο την πανδημία του κορωνοϊού στην Ευρώπη όσο η Ελλάδα. Ο ανταποκριτής του καναλιού Τόμας Μπόρμαν, ο οποίος ζει στην Αθήνα, εξηγεί το γιατί: «Η ελληνική κυβέρνηση αντέδρασε αστραπιαία. Ήδη από τον Φεβρουάριο, όταν διαπιστώθηκε το πρώτο κρούσμα κορωνοϊού, η κυβέρνηση απαγόρευσε το καρναβάλι. Από τις αρχές Μαρτίου ήδη έκλεισε όλα τα σχολεία και τελικά τα καφέ και τις ταβέρνες. Οι αριθμοί δικαιώνουν τώρα την κυβέρνηση. Και για να διασφαλιστεί το θετικό αποτέλεσμα ισχύουν αυστηρές απαγορεύσεις. Οι πολίτες δεν επιτρέπεται να βγουν έξω παρά μόνο για να πάνε στη δουλειά ή για να αγοράσουν τρόφιμα ή για μια σύντομη βόλτα. Αυτό ισχύει εδώ και πέντε εβδομάδες και προς το παρόν τα περιοριστικά μέτρα εξακολουθούν να ισχύουν».
Ο ανταποκριτής δηλώνει έκπληκτος από το πόσο καλά η ελληνική κυβέρνηση διαχειρίζεται την κρίση. «Αλλά, η κυβέρνηση έχει και έναν καλό σύμβουλο, τον Σωτήρη Τσιόδρα. Κάθε απόγευμα στις 6 εμφανίζεται στην τηλεόραση και δίνει συμβουλές. Πρόσφατα δήλωσε πως είναι καλύτερα τα σχολεία και τα καταστήματα να παραμείνουν κλειστά. Έτσι τα ποσοστά των νέων κρουσμάτων θα παραμείνουν χαμηλά και τα νοσοκομεία δεν θα επιβαρυνθούν. Και αυτό είναι ιδιαίτερα σημαντικό γιατί εξαιτίας της πολύχρονης οικονομικής κρίσης δεν είναι καλά εξοπλισμένα» συμπληρώνει.
Οι φόβοι για μείωση του τουρισμού στην Ελλάδα
Η Frankfurter Allgemeine Zeitung δημοσιεύει άρθρο για τη μείωση του τουρισμού
Και η τουριστική κίνηση;
στην Ελλάδα το καλοκαίρι. «Ο τουρισμός ακόμα και στα χρόνια της κρίσης ήταν ένα αξιόπιστο στήριγμα της οικονομίας. Φέτος δεν μπορεί να είναι. Είναι ακόμα πολύ νωρίς, για να μπορεί κανείς να πει με ακρίβεια ποιο θα είναι το ύψος των ζημιών, δηλώνει ο Βασίλης Σακκάς από το Γερμανοελληνικό Βιομηχανικό και Εμπορικό Επιμελητήριο στην Αθήνα. Σίγουρο είναι ότι οι επιπτώσεις θα είναι πολύ διαφορετικές κατά περιοχές. Μπορεί ο τουρισμός στην Αττική, όπου ανήκει και η Αθήνα να μην συμβάλλει παρά με 5% στο ΑΕΠ, υπάρχουν όμως άλλες περιοχές, για παράδειγμα στο νότιο Αιγαίο, που εξαρτώνται από τον τουρισμό».
Και το άρθρο συνεχίζει: «Νησιά όπως η Μύκονος ή η Κως, η οποία πλήττεται επιπλέον από την προσφυγική κρίση, εξασφαλίζουν το 90% των εσόδων τους από τον τουρισμό. Στην Κρήτη, τον πιο αγαπημένο προορισμό των Γερμανών, είναι 50%. ‘Από τον τουρισμό εξαρτώνται και άλλοι τομείς έμμεσα, όπως προμηθευτές και άλλες επιχειρήσεις, περίπου το 40% των θέσεων εργασίας σε όλη τη χώρα’ σύμφωνα με τον κ. Σακκά. Σε μια συνέντευξη στην εφημερίδα «Καθημερινή» ο Κυριάκος Μητσοτάκης ανέφερε πριν από λίγες ημέρες ‘το μεγάλο ερώτημα είναι τι θα γίνει με τον τουρισμό. Κανείς δεν μπορεί να το απαντήσει, διότι αυτό δεν εξαρτάται μόνο από τα γεγονότα στην Ελλάδα αλλά και από το τι συμβαίνει στις μεγάλες αγορές μας, όπως είναι η Μεγάλη Βρετανία, η Γερμανία, η Γαλλία-χώρες που κάθε χρόνο μας στέλνουν πολλούς τουρίστες’. Αυτό επισημαίνουν και οι ξενοδόχοι. Από τα 31 εκατομμύρια τουρίστες που ήρθαν το 2019 στη χώρα, τα τέσσερα εκατομμύρια ήρθαν μόνο από τη Γερμανία. Πόσοι όμως θα μπορούν στο μέλλον να κάνουν διακοπές;»
Μαρία Ρηγούτσου
</doc>
<doc docid='dw_53231549' lang='ell' type='mono' source='https://www.dw.com/el/el/κορωνοϊός-ποδόσφαιρο-1-0/a-53231549' term='κορωνοϊός'>
Θα ξαναπάμε στο γήπεδο ή όχι; Σίγουρα υπάρχουν πολύ πιο σημαντικά θέματα για να ασχοληθούμε σε εποχές κορωνοϊού. Είναι όμως κι αυτό ένα ερώτημα που δεν αφήνει αδιάφορους εκατομμύρια ποδοσφαιρόφιλους σε όλη την Ευρώπη, ούτε άλλωστε τους μεγάλους συλλόγους που λειτουργούν ως επιχειρήσεις με ανελαστικά έξοδα εκατομμυρίων και αγωνιούν για το μέλλον.
Στη Γερμανία το ενδιαφέρον των φιλάθλων είχε στραφεί αυτή την εβδομάδα στη συνεδρίαση της ποδοσφαιρικής ομοσπονδίας (DFL) με θέμα την πιθανή επανέναρξη του πρωταθλήματος, της περίφημης Μπούντεσλιγκα. Τελικά δεν βγήκε λευκός καπνός. Η ομοσπονδία παραμένει στην πάγια θέση της ότι το πρωτάθλημα πρέπει να ολοκληρωθεί, κατά προτίμηση μέχρι τις 30 Ιουνίου, αλλά επισημαίνει ότι δεν μπορεί να ορίσει ημερομηνία για επιστροφή στα γήπεδα και περιμένει «τις ενδεδειγμένες αποφάσεις σε πολιτικό επίπεδο». Πιο ρεαλιστική λύση είναι τα παιχνίδια χωρίς φιλάθλους. Ο επικεφαλής της DLF Κρίστιαν Ζάιφερτ εμφανίζεται καθησυχαστικός, λέγοντας ότι «όταν μπαίνουν 200 άτομα σε ένα γήπεδο που χωράει 70.000, είναι εύκολο να κρατήσεις αποστάσεις». Τι γίνεται όμως με τους παίκτες, που σίγουρα δεν μπαίνουν στο γήπεδο για να κρατήσουν αποστάσεις; Μέχρι στιγμής η απάντηση της ομοσπονδίας είναι μία «στρατηγική ασφαλείας» 50 σελίδων, η οποία, όπως υποστηρίζει, προβλέπει μέτρα ασφαλείας στο γήπεδο, αλλά και στο σπίτι, χωρίς πάντως να επιβάλλει καραντίνα σε όλη την ομάδα σε περίπτωση που ένας παίκτης βρεθεί θετικός στον κορωνοϊό. Άλλωστε, λέει ο Ζάιφερτ, «και σε περίπτωση που προσβληθεί μία δασκάλα από τον ιό, δεν κλείνει ολόκληρο το σχολείο...»
Ανάσα τα τηλεοπτικά δικαιώματα
Ήταν τον Σεπτέμβριο του 2018 στο Βερολίνο...
Σε αντίθεση με άλλα αθλήματα (το πρωτάθλημα μπάσκετ, για παράδειγμα, έχει ήδη ανασταλεί) το ποδόσφαιρο στη Γερμανία διαθέτει ένα προνόμιο: θεωρητικά μπορεί να επιβιώσει από τα τηλεοπτικά δικαιώματα και μόνο, έστω κι αν περιοριστούν τα πλουσιοπάροχα συμβόλαια, έστω και αν λείψουν οι εισπράξεις σε μία χώρα που κόβει τα περισσότερα εισιτήρια στα γήπεδα, έστω κι αν είναι άχαρο για τους ίδιους τους παίκτες να αγωνίζονται μπροστά σε άδειες κερκίδες. Επιπλέον, με βάση τη συμφωνία που ανακοίνωσε την Πέμπτη ο πρόεδρος της DFL, οι συνεργαζόμενοι τηλεοπτικοί φορείς θα στηρίξουν τις ομάδες, προκαταβάλλοντας τη δόση του Μαΐου, ακόμη κι αν δεν γίνουν παιχνίδια. Η συμφωνία περιέχει ωστόσο και μία «ρήτρα επιστροφής», σύμφωνα με την οποία οι ομάδες καλούνται να επιστρέψουν τα χρήματα σε περίπτωση που ακυρωθούν οριστικά οι υπόλοιποι αγώνες της Μπούντεσλιγκα.
Προς το παρόν η συμφωνία με τους τηλεοπτικούς φορείς επιτρέπει στις ομάδες να ελπίζουν, να συνεχίζουν προπονήσεις και να επεξεργάζονται εναλλακτικά σενάρια. Μεταξύ άλλων εξετάζεται η παράταση της Μπούντεσλιγκα μέχρι και τον Ιούλιο, αλλά και μία πιθανή καθυστέρηση στην έναρξη του επόμενου πρωταθλήματος. Τέσσερις πρωταγωνιστές της Μπούντεσλιγκα με συμμετοχή στο ιδιαίτερα προσοδοφόρο Τσάμπιονς Λιγκ (Μπάγερν, Μπορούσια Ντόρτμουντ, Λειψία, Μπάγερ Λεβερκούζεν) έχουν καταθέσει είκοσι εκατομμύρια ευρώ σε ένα ταμείο αλληλεγγύης, από το οποίο θα επιδοτούνται ποδοσφαιρικά σωματεία που αντιμετωπίζουν μεγάλα οικονομικά προβλήματα. Από αυτό το ποσό, ανακοίνωσε σήμερα ο πρόεδρος της ομοσπονδίας, 7,5 εκατομμύρια έχουν ήδη δεσμευθεί για επιχορηγήσεις σε ομάδες τρίτης εθνικής κατηγορίας, καθώς και για το πρωτάθλημα ποδοσφαίρου γυναικών.
Αναμονή και σε Αγγλία, Ιταλία, Ισπανία
Το γήπεδο Red Bull Arena στη Λειψία σήμερα
Τι γίνεται όμως στην υπόλοιπη Ευρώπη; Στην Αγγλία απομένουν συνολικά 92 αγώνες και οι ομάδες δηλώνουν αποφασισμένες να ολοκληρώσουν τη σεζόν, έστω και χωρίς θεατές, προκειμένου να διασφαλίσουν τα τηλεοπτικά δικαιώματα. Στην Ισπανία οι υπεύθυνοι δηλώνουν ότι θέλουν να ολοκληρώσουν το πρωτάθλημα, ενώ, προκειμένου να αποφευχθεί ο συνωστισμός στα γήπεδα, η Ρεάλ Μαδρίτης πρότεινε ως νέα έδρα για όσα παιχνίδια της απομένουν ένα γήπεδο προπονήσεων, χωρητικότητας 6.000 θεατών. Στην Ιταλία απομένουν δώδεκα αγωνιστικές και οι ομάδες εξετάζουν ένα πιο περίπλοκο σενάριο που προβλέπει ότι από τις 4 Μαίου όλοι οι ποδοσφαιριστές μπαίνουν σε καραντίνα σε προπονητικό κέντρο, περνούν καθημερινά από ιατρικές εξετάσεις και μετά από τρεις εβδομάδες ξαναρχίζουν τη σεζόν. Στη Γαλλία η ποδοσφαιρική ομοσπονδία θεωρεί πιθανή την επανέναρξη του πρωταθλήματος στις 17 Ιουνίου, υπό την προϋπόθεση όμως ότι θα αρθεί η απαγόρευση κυκλοφορίας που έχουν επιβάλει οι γαλλικές αρχές μέχρι τις 11 Μαίου.
Την πιο δραστική λύση επέλεξαν οι Ολλανδοί, για την ακρίβεια ο πρωθυπουργός της χώρας Μαρκ Ρούτε, ο οποίος ανακοίνωσε ότι μέχρι την 1η Σεπτεμβρίου δεν θα γίνονται ποδοσφαιρικοί αγώνες, ούτε καν σε άδεια γήπεδα. Την Παρασκευή η ολλανδική ομοσπονδία (KNVB) καλεί τις ομάδες σε διαβουλεύσεις για να απαντηθούν κρίσιμα ερωτήματα: Ποιός είναι ο πρωταθλητής για φέτος; Ποιες ομάδες υποβιβάζονται και ποιες γιορτάζουν την άνοδό τους στην Eredivisie, την πρώτη κατηγορία του ολλανδικού πρωταθλήματος;
Γιάννης Παπαδημητρίου (DPA, Kicker)
</doc>
<doc docid='dw_53233769' lang='ell' type='mono' source='https://www.dw.com/el/el/ένας-ευπατρίδης/a-53233769' term='κορωνοϊός'>
Ο διαχειριστής του σπιτιού είναι ένας γλυκύτατος ηλικιωμένος κύριος. Αυτές τις μέρες της συλλογικής ψύχωσης μας στέλνει μηνύματα στα κινητά ρωτώντας μας αν όλα πάνε καλά. Δεν στέλνει σε όλους. Νοιάζεται κυρίως για τις ευπαθείς ομάδες, στην οποία μια μέρα με κατέταξε λέγοντάς μου με σαρδόνιο χαμόγελο: «Μεταξύ μας, κύριε Μοσκόβου, δεν θα λέγαμε ότι είστε πια νεαρούλης.» Τον ξέρω δεκαπέντε χρόνια, τα τελευταία πέντε κατατρύχεται από το άγχος ότι θα πέσει να κοιμηθεί και δεν θα ξυπνήσει, και μαζί μ’ αυτόν και οι υπόλοιποι γέροντες του παλιού αρχοντικού μας. Τον τελευταίο καιρό, όποτε συναντιόμαστε στην είσοδο, παριστάνει ότι σκαλίζει το γραμματοκιβώτιό του. Μου δίνει χρόνο να πάρω το ασανσέρ χωρίς αυτόν για να μην μολυνθεί από τον νεήλυδα ιό.
Πηγαίνω στο μαροκινό χασάπικο «Ταγγέρη» για να αγοράσω αρνίσια μπριζολάκια. Μου θυμίζει παλιές μορφές της Ταγγέρης, τον Πωλ Μπόουλς και τον Άλαν Άνσεν που πρόλαβα να γνωρίσω στην Αθήνα πριν πεθάνει. Γίνεται πανζουρλισμός γιατί αρχίζει το ραμαζάνι και οι Άραβες νοικοκυραίοι της Κολωνίας ετοιμάζονται για την αυστηρή νηστεία της ημέρας και την εξίσου αυστηρή διακοπή της τη νύχτα. Όλοι κρατούν ​​τις δέουσες αποστάσεις, οι κυράδες χρονοτριβούν συζητώντας με τον νεαρό χασάπη. Βγαίνοντας βλέπω τον παλιό μου φίλο Ζαμέλ. Του δίνω το χέρι. Από ευγένεια δεν τολμά να μη μου δώσει το δικό του και γουρλώνει τα μάτια, όπως πάντα όταν τον φέρνουν σε δύσκολη θέση. Μετά το αμάρτημα βγάζει από την τσέπη του αντισηπτικό και μου το προτείνει. Αρνούμαι. Καθώς απομακρύνομαι απολυμαίνει μανιωδώς με το μπουκαλάκι τα ροζιασμένα χέρια του.
Κάνω βόλτα στην Πλατεία του Αυτοκράτορος Ροδόλφου. Ένας νεαρός ακολουθούμενος από ένα μαύρο κοντοπόδαρο σκύλο με πλησιάζει και μου ζητά τσιγάρο. Του δίνω και του ανάβω. Με ευχαριστεί και πηγαίνει πιο πέρα να παίξει με τον σκύλο του. Το γνωστό: του πετάει ένα μπαλάκι και ο σκύλος σκίζεται να το φέρει πίσω. Αίφνης ο σκύλος δεν επιστρέφει το μπαλάκι στον κύριό του αλλά με πλησιάζει με χαμηλωμένα μάτια. Καταλαβαίνω ότι θέλει να συμμετάσχω, επειδή υπήρξα ευγενής με τον αφέντη του. Θέλω να του φερθώ με την ίδια λεπτότητα. Δεν κλωτσάω το γλειμμένο μπαλάκι, αλλά το πιάνω με το χέρι και το εκσφενδονίζω. Τρέχει, το αρπάζει και επιστρέφει στον κύριό του. Όταν σε λίγο μπαίνουμε στο τραμ, ο σκύλος δεν μου δίνει πια την παραμικρή σημασία. Δεν επιτρέπει στον εαυτό του να παραγνωριστούμε. Απλώς μου έκανε μια συμβολική φιλοφρόνηση ανταποδίδοντας με τον τρόπο του το τσιγάρο που πρόσφερα στον νεαρό. Θα ήταν ο τέλειος μπάτλερ. Ένας σκύλος ευπατρίδης.
Σπύρος Μοσκόβου
</doc>
<doc docid='dw_53232560' lang='ell' type='mono' source='https://www.dw.com/el/el/φρένο-στη-χαλάρωση-μέτρων-από-μέρκελ/a-53232560' term='κορωνοϊός'>
Με δήλωσή της αργά το βράδυ της Πέμπτης η καγκελάριος τονίζει ότι παραμένει το «ραντεβού» που έχει κανονιστεί για τις 30 Απριλίου με τους πρωθυπουργούς των ομόσπονδων κρατιδίων, αλλά εκείνη την ημέρα δεν θα ληφθούν αποφάσεις για περαιτέρω χαλάρωση των περιοριστικών μέτρων που έχουν επιβληθεί λόγω κορωνοϊού. Η Άγκελα Μέρκελ επισημαίνει ότι χρειάζονται 14 μέρες ώστε να εκτιμηθούν στο σύνολό τους οι επιπτώσεις από το άνοιγμα των εμπορικών καταστημάτων στη Γερμανία, γι αυτό οι όποιες αποφάσεις θα ληφθούν το νωρίτερο στις 6 Μαίου, σε νέες διαβουλεύσεις με τους πρωθυπουργούς μέσω τηλεδιάσκεψης.
Ήδη το πρωί της Πέμπτης πριν από τη Σύνοδο Κορυφής, η Άγκελα Μέρκελ, μιλώντας στην Ομοσπονδιακή Βουλή προειδοποιούσε ότι η πανδημία δεν έχει περάσει, κάνοντας μάλιστα μία σύγκριση με την αποκαλούμενη «ισπανική γρίππη» που είχε αφήσει πίσω της 50 εκατομμύρια νεκρούς, με τα περισσότερα θύματα να καταγράφονται όχι στο πρώτο, αλλά σε ένα δεύτερο κύμα λοιμώξεων. Ωστόσο η εντύπωση που επικρατούσε μέχρι χθες το βράδυ είναι ότι αναμένονται νέα μέτρα χαλάρωσης από τις 30 Απριλίου, καθώς είχαν ήδη κατατεθεί σχετικές προτάσεις. Ο πρωθυπουργός της Βόρειας Ρηνανίας-Βεστφαλίας Άρμιν Λάσετ ζητούσε να ανοίξουν οι εκκλησίες για τους πιστούς από τις αρχές Μαΐου, ενώ η γερμανική ποδοσφαιρική ομοσπονδία (DFL) ανακοίνωνε προτάσεις για τη συνέχιση του γερμανικού πρωταθλήματος, της «Μπούντεσλιγκα», έστω και με άδεια γήπεδα. Τη χαλάρωση των μέτρων ζητεί και το αντιπολιτευόμενο Κόμμα των Φιλελευθέρων (FDP).
2.337 νέα κρούσματα
O αριθμός των κρουσμάτων κορωνοϊού στη Γερμανία παραμένει υψηλός
Τις τελευταίες 24 ώρες καταγράφονται στη Γερμανία 2.337 νέα κρούσματα του κορωνοϊού, ανακοίνωσε το επιδημιολογικό Ινστιτούτο Ρόμπερτ Κοχ το πρωί της Παρασκευής. Πρόκειται για σχετικά υψηλό αριθμό κρουσμάτων σε σχέση με παλαιότερες καταγραφές. «Ας μην βιαστούμε να χαλαρώσουμε τα περιοριστικά μέτρα», προειδοποιεί ο υποδιευθντής του ινστιτούτου, Λαρς Σάαντε, υπενθυμίζοντας ότι αν η Γερμανία είχε μία σχετικά αποτελεσματική αντιμετώπιση του κορωνοϊού μέχρι σήμερα, αυτό οφείλεται στην τήρηση των περιορισμών και γι αυτόν τον λόγο «δεν επιτρέπεται να δείξουμε αμέλεια». Αλλά πότε θα ήταν η κατάλληλη στιγμή για μία περαιτέρω χαλάρωση; «Μόλις δούμε ότι ο αριθμός των νέων κρουσμάτων έχει περιοριστεί σε μερικές εκατοντάδες κάθε μέρα», λέει ο Λαρς Σάαντε.
Συνολικά ο αριθμός των κρουσμάτων στη Γερμανία έχει ξεπεράσει τα 150.000, ενώ τα θύματα είναι περισσότερα από 5.300. Πάντως τις τελευταίες ημέρες ο αριθμός των ιαθέντων παραμένει σταθερά μεγαλύτερος από εκείνον των «ενεργών κρουσμάτων». Είναι και αυτό ένα από τα ενθαρρυντικά στοιχεία είχαν οδηγήσει στην απόφαση για χαλάρωση των περιορισμών, με τα εμπορικά καταστήματα να ανοίγουν από την περασμένη Δευτέρα και τους μαθητές να επιστρέφουν στα σχολεία από την Πέμπτη. Την ίδια στιγμή, ώστόσο, γίνεται υποχρεωτική σε ολόκληρη τη Γερμανία η χρήση προστατευτικής μάσκας σε εμπορικά καταστήματα και μέσα μαζικής μεταφοράς.
Φυλακισμένοι... ράβουν μάσκες
Σε πρόγραμμα παρασκευής μασκών και κρατούμενοι σε φυλακές της Βαυαρίας
Πού θα βρεθούν όμως όλες αυτές οι μάσκες που χρειάζεται η Γερμανία; Στη Βαυαρία, το κρατίδιο με τα περισσότερα κρούσματα σε ολόκληρη τη χώρα, οι τοπικές αρχές έλαβαν μία ασυνήθιστη απόφαση: οι κρατούμενοι στις φυλακές καλούνται να ράψουν έως επτά εκατομμύρια μάσκες ετησίως. Ήδη έχουν αγοραστεί 65 σύγχρονες ραπτομηχανές για σωφρονιστικά καταστήματα στο Μόναχο, στη Νυρεμβέργη και άλλες πόλεις της Βαυαρίας. Όπως ανακοίνωσε το υπουργείο Δικαιοσύνης περισσότεροι από εκατό κρατούμενοι, άνδρες και γυναίκες, θα συμμετέχουν στο πρόγραμμα για την παρασκευή προστατευτικού εξοπλισμού με τη συνεργασία επιχειρήσεων από τον κλάδο της υφαντουργίας.
Γιάννης Παπαδημητρίου
</doc>
<doc docid='dw_53231550' lang='ell' type='mono' source='https://www.dw.com/el/el/τουρκία-πάνω-από-100000-κρούσματα-κορωνοϊού/a-53231550' term='κορωνοϊός'>
Ξεπεράστηκε στην Τουρκία το φράγμα των 100.000 επίσημα επιβεβαιωμένων κρουσμάτων κορωνοϊού. Ο αριθμός των νεκρών αγγίζει ήδη τις 2500.
Ο υπουργός Υγείας απαντώντας σε επικρίσεις για αποκλίσεις στον πραγματικό αριθμό κρουσμάτων και νεκρών είπε ότι μπορεί να υπάρχουν μικρές διαφοροποιήσεις λόγω νέων κρουσμάτων που προστίθενται αλλά και κάποιων που χάνουν την ζωή τους σπίτι χωρίς να έχει γίνει διάγνωση.
Με ειδική άδεια στα Πριγκηπόννησα
Για ένα μήνα σταματούν οι αφίξεις στα Πριγκηπόννησα
Σε αυτό το σκηνικό και με τετραήμερη ολική απαγόρευση κυκλοφορίας ξεκίνησε ο ιερός μήνας της ισλαμικής νηστείας του Ραμαζανιού για την Τουρκία. Τα μέτρα εντείνονται όσο περνούν οι μέρες και αυξάνεται ο αριθμός των κρουσμάτων.
Χθες λίγο πριν τα μεσάνυχτα ανακοινώθηκε ο αποκλεισμός των Πριγκηπόννησων στην Κωνσταντινούπολη για ένα μήνα. Έως τις 31 Μαΐου για την είσοδο και έξοδο στα νησιά θα απαιτείται έγγραφο μόνιμης κατοικίας ή ειδική άδεια.
Από Δευτέρα που θα λήξει η ολική απαγόρευση κυκλοφορίας θα ισχύουν και πάλι τα μέτρα αποκλεισμού για τους άνω των 65 και κάτω των 20 ετών.
Η Άγκυρα προσπαθεί να βρει την χρυσή τομή μέτρων χωρίς lockdown στην οικονομία, η οποία πιέζεται ασφυκτικά με την λίρα να φτάνει σε ιστορικό χαμηλό.
Ανδρέας Ρομπόπουλος, Κων/πολη
</doc>
<doc docid='dw_53229358' lang='ell' type='mono' source='https://www.dw.com/el/el/πώς-ο-κορωνοϊός-μόλυνε-το-brexit/a-53229358' term='κορωνοϊός'>
Τίποτα δεν σταματά τον κορωνοϊό. Ούτε το Brexit. O διαπραγματευτής της ΕΕ Μισέλ Μπαρνιέ και ο Βρετανός ομόλογος του Ντέιβιντ Φροστ ασθένησαν και οι δυο τον Μάρτιο και χρειάστηκαν χρόνο μέχρι να αναρρώσουν. Η κυβέρνηση στο Λονδίνο δεν το εξέλαβε πάντως ως σημάδι από τον ουρανό αλλά ζήτησε να συνεχιστούν οι συνομιλίες. Αυτή τη Δευτέρα ξεκίνησε ο δεύτερος γύρος των διαπραγματεύσεων. «Πρέπει σε όλα τα επίπεδα να κάνουμε προόδους» έγραψε ο κ. Μπαρνιέ στο twitter. Στόχος είναι μέχρι τον Ιούνιο να σημειωθεί ουσιαστική πρόοδος.
To πρόβλημα των τηλεδιασκέψεων και της χρονικής πίεσης
O Mισέλ Μπαρνιέ δεν μπορεί πλέον να ταξιδεύει και να ενημερώνει για το Brexit
Ανάμεσα σε άλλα, θα συζητηθεί το εμπόριο, η παροχή υπηρεσιών, η ενέργεια, οι μεταφορές και η αλιεία. Το πιο δύσκολο θέμα είναι το αποκαλούμενο "level playing field", διότι η ΕΕ ζητά από την Μεγάλη Βρετανία την αναγνώριση κανόνων ώστε να εγγυηθεί τις ίδιες προϋποθέσεις για την οικονομία και στις δυο πλευρές. Διπλωμάτες φοβούνται ότι οι τηλεδιασκέψεις θα αγγίξουν σύντομα τα όριά τους όταν εκτός από τις τεχνικές διαφορές θα πρέπει να ληφθούν και πολιτικές αποφάσεις.
Ακόμη για την ΕΕ θα μπορούσε να αποδειχθεί δύσκολη η διατήρηση της ενότητας, της διότι ο Μπαρνιέ δεν μπορεί να ταξιδεύει στις διάφορες πρωτεύουσες και να τις ενημερώνει για την πρόοδο που έχει σημειωθεί.
Το μεγαλύτερο πρόβλημα όμως είναι η χρονική πίεση. Μέχρι τέλος Ιουνίου θα πρέπει να αξιολογηθεί η πρόοδος των συνομιλιών και ενδεχομένως να διατυπωθεί η παράκληση για παράταση διότι στις 31.12.2020 τελειώνει η μεταβατική περίοδος. Μέχρι τον Ιούνιο είναι προγραμματισμένοι τρεις γύροι διαπραγματεύσεων και σύμφωνα με διπλωμάτες φαντάζει ανέφικτο να μπορέσουν να γεφυρωθούν οι διαφορές μέσω τηλεδιασκέψεων.
Εκκλήσεις για παράταση
Παράταση της μεταβατικής περιόδου για το Brexit προτείνει η επικεφαλής του ΔΝΤ Κρισταλίνα Γκεοργκίεβα
Πρόσφατα η επικεφαλής του ΔΝΤ Κρισταλίνα Γκεοργίεβα προέτρεψε να παραταθεί προληπτικά η μεταβατική περίοδος για το Brexit. Κατά τη γνώμη της δεν χρειάζεται να κάνουμε τη ζωή μας ακόμα πιο δύσκολη αφού αρκετά δύσκολη έχει γίνει ούτως ή άλλως εξαιτίας της πανδημίας του κορωνοϊού.
Και στη Μεγάλη Βρετανία όμως πυκνώνουν οι φωνές υπέρ της παράτασης. Τη Δευτέρα η κυβέρνηση της Σκωτίας ζήτησε την παράταση της μεταβατικής περιόδου κατά δυο χρόνια μέχρι το τέλος του 2022. Επίσης η συντηρητική εφημερίδα Times ζητάει αλλαγή πορείας από το μέχρι σήμερα ισχύον «Δόγμα Brexit». «Εάν έχουμε τύχη η οικονομία θα σέρνεται μέχρι το τέλος του χρόνου. Οι επιχειρήσεις όμως δεν μπορούν να ασχολούνται μέχρι τότε με το Brexit (…) Θα ήταν η Σύνοδος Κορυφής της ανευθυνότητας μια απότομη αλλαγή στις σχέσεις με την ΕΕ» γράφει η εφημερίδα.
Δημοσκοπήσεις δείχνουν πως τα δυο τρίτα των Βρετανών ψηφοφόρων τάσσονται υπέρ της παράτασης της μεταβατικής περιόδου και σχεδόν οι μισοί πιστεύουν ότι απαιτείται περισσότερος χρόνος.
Η εμμονή του Λονδίνου
Mόνο μια αλλαγή στους δείκτες της οικονομίες θα μπορούσε να πείσει τον Τζόνσον να αλλάζει στάση
«Η κοινή γνώμη δεν θα καταφέρει να αλλάξει τη θέση της κυβέρνησης» δηλώνει ο καθηγητής Άναντ Μένον από το Kings College του Λονδίνου. Το μόνο ίσως που θα μπορούσε να πείσει τον Τζόνσον να αλλάξει τη σκληρή του στάση θα ήταν μια πιο γρήγορη αρνητική αλλαγή των δεικτών της οικονομίας. Μέχρι τότε δηλώνει πως θα πρέπει να κάνει αυτό που υποσχέθηκε, δηλαδή να υλοποιήσει το Brexit.
Η ιδέα πίσω από αυτό είναι, στο τέλος, οι ζημιές από το Brexit και την πανδημία του κορωνοϊού να μπουν σε ένα καζάνι. Έτσι πολλοί συντηρητικοί πολιτικοί ελπίζουν να αποδώσουν στην πανδημία του κορωνοϊού τις αρνητικές συνέπειες του Brexit.
O Βρετανός καθηγητής δεν πιστεύει πάντως πως το Λονδίνο παίζει τώρα ένας είδος πόκερ με την ΕΕ ώστε να εκβιάσει καταστάσεις. Απλά η κυβέρνηση με τις σκληρές και σαφείς λέξεις του χρησιμοποίησε οχυρώθηκε πίσω από τη θέση της και μέχρι στιγμής δεν υπάρχει αντίλογος μέσα στους Τόρις.
Δεν είναι καιρός για εσπευσμένες υποχωρήσεις
Να ακούσουν τους Βρετανούς οι Ευρωπαίοι θεωρεί προτιμότερο η οικονομολόγος Μαρία Δεμερτζή από το Ινστιτούτο Μπρούγκελ των Βρυξελλών
«Η πανδημία του κορωνοϊού είναι ένα απίστευτο σοκ και θα οδηγήσει την οικονομία  σε σκαμπανεβάσματα» δηλώνει η οικονομολόγος Μαρία Δεμερτζή από το Ινστιτούτο Bruegel στις Βρυξέλλες. Κατά τη γνώμη της μόνο η βρετανική κυβέρνηση θα πρέπει να λάβει τις αποφάσεις και η ΕΕ να κρατηθεί μακριά και να διαπραγματευθεί με βάση τις σχετικές οδηγίες.
«Θα έπρεπε να είμαστε όσο το δυνατόν πιο συνεργάσιμοι αλλά δεν είναι η σωστή στιγμή η ΕΕ να κάνει μεγάλες παραχωρήσεις. Εάν στο τέλος των συνομιλιών για το Brexit δεν υπάρχει μια ισορροπημένη συμφωνία τότε η ΕΕ θα ήταν σαν η ίδια να έβαζε αυτογκόλ» λέει.
Για την Ελληνίδα οικονομολόγο το καλύτερο για τους Ευρωπαίους θα ήταν να ακούσουν του Βρετανούς, να μην «δηλητηριάσουν» τη συζήτηση και να μην χάσουν την ψυχραιμία τους.
Μπάρμπαρα Βέζελ
Επιμέλεια: Μαρία Ρηγούτσου
</doc>
<doc docid='dw_53223602' lang='ell' type='mono' source='https://www.dw.com/el/el/μουσική-εκ-του-μακρόθεν/a-53223602' term='κορωνοϊός'>
Το πεζοδρόμιο είναι ο συναυλιακός χώρος και η οροφή του αυτοκινήτου το αναλόγιο για τις νότες. Κατά τις 6 η ώρα το απόγευμα, μπροστά από μια πολυκατοικία στο κέντρο του Βερολίνου, συγκεντρώνονται παιδιά και μερικοί ενήλικες για να παίξουν μουσική με την Μπιάνκα Χάζε. Η 44χρονη μουσικός μοιράζει νότες, ενθαρρύνει τα παιδιά και φροντίζει να τηρούνται οι αποστάσεις.
Πώς και πότε ξεκίνησε η ιδέα να παίζουν όλη μαζί μουσική; «Μετά το χειροκρότημα» απαντά η Χάζε αυθόρμητα. Δεν θυμάται ακριβώς πότε. Πριν από τέσσερεις περίπου εβδομάδες, πολλοί άνθρωποι είχαν βγει στα μπαλκόνια και τα παράθυρά τους για να χειροκροτήσουν γιατρούς και νοσηλευτές για τη μάχη που δίνουν τώρα στην εποχή της πανδημίας του κορωνοϊού. Η ιδέα ήταν να παίξουν και μουσικοί. Έτσι πήρε το φλάουτό της, στάθηκε στο παράθυρο και άρχισε να παίζει. Το ίδιο και την άλλη μέρα.
«Τα παιδιά είχαν ενθουσιαστεί που έπαιζα μουσική στο παράθυρο» λέει στην Deutsche Welle, η μητέρα τριών παιδιών. «Οι αντιδράσεις ήταν πολύ ενθαρρυντικές τόσο από τα παιδιά όσο και από τους μεγάλους. Κάποια στιγμή αποφάσισε να παίξει και μια τρομπονίστρια από την διπλανή πολυκατοικία που γνώριζε. «Ήταν απλά πολύ ωραίο, από την αναγκαστική απόσταση, παρόλα αυτά να δημιουργείς μια εγγύτητα».
Μια πολύχρωμη μπάντα
Μπιάνκα Χάζε: Παίζοντας φλάουτο στον δρόμο
Τέσσερεις εβδομάδες αργότερα καμιά δεκαριά παιδιά μαζεύονται στο πεζοδρόμιο. Έρχονται με τα βιολιά τους αλλά όχι μόνο. Ανάμεσά τους είναι και παιδιά που παίζουν τσέλο, φλάουτο, τρίγωνο. Οι κόρες της Μπιάνκα Χάζε παίζουν ξυλόφωνο και φλάουτο. Δεν είναι όμως μόνο αυτοί. Στον τέταρτο όροφο ένας κιθαρίστας παίζει και αυτός στο παράθυρο, λίγο παρακάτω μια κλαρινετίστρια.
Αυτή η ιστορία έφερε πιο κοντά τους γείτονες. Μια γειτόνισσα που παίζει τώρα μαζί τους κιθάρα, έλεγε στην αρχή πόσο όμορφα θα ήταν εάν κάθε βράδυ μπορούσαν να ακούνε μουσική. Μετά θυμήθηκε πως και η ίδια πριν από 25 χρόνια έπαιζε κιθάρα και ότι κάπου την έχει καταχωνιάσει. Τώρα είναι και αυτή μαζί μας, λέει η Μπιάνκα Χάζε γεμάτη ικανοποίηση. «Εν τω μεταξύ και άλλοι γείτονες που έπαιζαν παλαιότερα όργανα τα έχουν φέρει και παίζουμε όλοι μαζί. Νέοι και πιο μεγάλοι κάνουν εντατικές πρόβες από κοινού» δηλώνει και συμπληρώνει πως πολλούς από τους γείτονές της δεν τους γνώριζε. «Κάποιος πρέπει να κάνει την αρχή. Και μετά και οι άλλοι ακολουθούν» λέει.
Μια ηλικιωμένη που τους περιμένει με αγωνία κάθε μέρα
Ο κιθαρίστας της παρέας
Συνήθως η πολύχρωμη αυτή ορχήστρα παίζει δυο κομμάτια. Για παράδειγμα το «Over the rainbow» ή το «What a wonderful world» ή το «Αλληλούια» του Λέοναρντ Κόεν. Παίζουν γνωστά κομμάτια. Το σημαντικό πάντως είναι να μην είναι δύσκολα.
Το κοινό τους είναι οι υπόλοιποι γείτονες από τα μπαλκόνια και τα παράθυρα. Καμιά φορά συγκεντρώνονται και κάποιοι περαστικοί που αγαπούν την μουσική. Η οδός Στρέλιτζερ, όπου παίζουν, είναι ένας ήσυχος δρόμος με λίγα αυτοκίνητα. Έχει συμβεί πάντως να περάσει ένα αυτοκίνητο, να σταματήσει, ο οδηγός να ανοίξει το παράθυρο και να καθίσει να ακούσει τη μουσική.
Μια από τις πιο ωραίες στιγμές για την Μπιάνκα Χάζε είναι η ανυπομονησία μιας ηλικιωμένης κυρίας στην απέναντι πλευρά του δρόμου για να ακούσει τη μουσική. Η κυρία μένει πάνω από 40 χρόνια στην ίδια πολυκατοικία. Τώρα λόγω της πανδημίας του κορωνοϊού δεν μπορεί να βγει από το σπίτι και το φαγητό της το φέρνει μια ανθρωπιστική οργάνωση. «Το Πάσχα έριξε μια σακούλα με σοκολατένια αυγά για τα παιδιά» λέει γεμάτη συγκίνηση η Μπιάνκα.
Κρίστοφ Στρακ
Επιμέλεια: Μαρία Ρηγούτσου
</doc>
<doc docid='dw_53227188' lang='ell' type='mono' source='https://www.dw.com/el/el/μπράβο-στη-χαρτοπετσέτα-και-τα-κέρματα/a-53227188' term='κορωνοϊός'>
Τι κοινό έχουν οι χαρτοπετσέτες με τα κέρματα; Και τα δυο τα τελευταία χρόνια είναι εκτός μόδας. Σε εστιατόρια, αεροδρόμια και σιδηροδρομικούς σταθμούς έχουν σχεδόν εξαφανιστεί οι χαρτοπετσέτες μιας χρήσης και τη θέση τους έχουν πάρει συσκευές που εκπέμπουν θερμό αέρα ώστε να στεγνώνουν πιο εύκολα τα χέρια.
Οι διαχειριστές των κτηρίων δικαιολογούν την απόφασή τους λέγοντας πως δεν θέλουν να δημιουργούν σκουπίδια. Ίσως όμως και η εξοικονόμηση πόρων να είναι ένας επίσης σημαντικός παράγοντας.
Παρόμοια είναι η κατάσταση με τα κέρματα. Στην ΕΕ το τελευταίο διάστημα ολοένα και συχνότερα γίνεται συζήτηση για την κατάργηση των κερμάτων. Οι πελάτες το βρίσκουν μάλλον εκνευριστικό να παίρνουν ρέστα πολύ μικρής αξίας ενώ υπάρχει και το επιχείρημα πως η παραγωγή τους είναι ακριβότερη από την αξία που αντιπροσωπεύουν. Εκτός αυτού, εάν οι συναλλαγές γίνονται μέσω καρτών, οι αρχές μπορούν να ελέγξουν καλύτερα τους φοροφυγάδες.
Εθελοντές που μόλυναν τα χέρια τους
Το παλιό καλό στέγνωμα
Δυο επιστημονικές έρευνες έρχονται όμως τώρα να αποκαταστήσουν την τιμή της χαρτοπετσέτας και των κερμάτων. Οι έρευνες θα παρουσιάζονταν στις 18 Απριλίου στο Παρίσι στο συνέδριο της Ευρωπαϊκής Εταιρείας για την Κλινική Μικροβιολογία και τις Μολυσματικές Ασθένειες, το οποίο όμως αναβλήθηκε λόγω του κορωνοϊού.
Οι επιστήμονες  Ίνες Μούρα και Ντουνκάν Έβιν από το πανεπιστήμιο του Λιτς με τον καθηγητή τους Μαρκ Γουίλκοξ εξέτασαν πόσο γρήγορα τα μικρόβια μετά την επίσκεψη στην τουαλέτα κατανέμονται σε επιφάνειες ανάλογα με τον εάν στεγνώνει κανείς τα χέρια του με μηχάνημα θερμού αέρα ή με χαρτοπετσέτες μιας χρήσης.
Στην έρευνα πήρα μέρος τέσσερις εθελοντές, των οποίων τα χέρια μολύνθηκαν με βακτηριοφάγους εντελώς ακίνδυνους για την υγεία του ανθρώπου. Οι βακτηριοφάγοι είναι ειδική κατηγορία ιών που προσβάλλουν βακτήρια. Οι εθελοντές στη συνέχεια δεν έπλυναν καλά τα χέρια τους, μόνο τα έβρεξαν. Έτσι οι επιστήμονες μελέτησαν κακοπλυμένα χέρια.
Σύντομα εκτός μόδας;
Στη συνέχεια τα στέγνωσαν οι μισοί με ηλεκτρικό μηχάνημα που εκπέμπει θερμό αέρα και οι άλλοι με χαρτοπετσέτες μιας χρήσης θέλοντας να διαπιστώσουν πόσο διάστημα έμεναν οι ιοί πάνω στα χέρια και εάν αυτοί αργότερα μεταφέρονταν στα ρούχα αλλά και σε αντικείμενα όπως πόμολα πόρτας, κουδούνια, κουμπιά του ασανσέρ, καρέκλες σε αίθουσες αναμονής αλλά ακόμα και πάνω σε στηθοσκόπια, τηλέφωνα και καρέκλες γραφείου.
Το αποτέλεσμα ήταν ότι τόσο οι χαρτοπετσέτες όσο και ο θερμός αέρας περιόριζαν την μόλυνση. Αλλά στις 10 από τις 11 φορές οι επιστήμονες διαπίστωσαν ότι «η μόλυνση ήταν πολύ πιο μεγάλη στο περιβάλλον μετά τη χρήση θερμού αέρα σε σύγκριση με τη χαρτοπετσέτα». Και μάλιστα η μόλυνση αυτή ήταν δέκα φορές μεγαλύτερη σε επιφάνειες, στη δε ιατρική ποδιά πέντε φορές. Οι επιστήμονες λοιπόν συνέστησαν στα νοσοκομεία να παραιτηθούν από τη χρήση συσκευών εκπομπής θερμού αέρα και να τα αντικαταστήσουν με χαρτοπετσέτες.
Νικητές τα κέρματα των πέντε σεντ
Πιο καθαρά απ' τα χαρτονομίσματα
Μια άλλη επιστημονική ομάδα υπό τον καθηγητή Γιοχάνες Κνόμπλοχ από το πανεπιστημιακό νοσοκομείο του Αμβούργου-Έπεντορφ εξέτασαν τα κέρματα και τα χαρτονομίσματα. Οι επιστήμονες μόλυναν χαρτονομίσματα των 5 ευρώ και κέρματα των 5, 50 σεντ και 1 ευρώ με τα βακτήρια Enterococcus faecium και Staphylococcus aureus.
Η σύνθεση των κερμάτων είναι διαφορετική. Αυτά των 5 σεντ έχουν πυρήνα από ατσάλι και εξωτερικά καλύπτονται από χαλκό. Τα κέρματα των 50 σεντ αποτελούνται από 89% χαλκό, 5% αλουμίνιο, 5% ψευδάργυρο και 1% κασσίτερο. Το κέρμα του ενός ευρώ αποτελείται από 75% χαλκό, 20% ψευδάργυρο και 5% νικέλιο ενώ ο εξωτερικός κύκλος που σχηματίζεται φαίνεται να χρυσίζει. Ο εσωτερικός κύκλος που σχηματίζεται φαίνεται αργυρός αλλά είναι κατά 75% χαλκός και 25% νικέλιο. Το χαρτονόμισμα είναι από βαμβάκι.
Χαρτονομίσματα: Απόλυτα φιλικά προς τα βακτήρια
Το αποτέλεσμα είναι ότι όλες οι επιφάνειες του χαλκού είχαν μια σαφώς αντιβακτηριδιακή δράση. Έτσι η μόλυνση με Staphylococcus aureus μειωνόταν μετά από 24 ώρες κατά 98,7% και 99,5% ανάλογα με τον τύπο του κέρματος. Για το βακτήριο Enterococcus faecium η μείωση ήταν ανάμεσα σε 96,8% και 99%. Στο χαρτί αντίθετα δεν υπήρχε καμία μείωση.
Είναι πιθανό ο χαλκός στα πόμολα της πόρτας για παράδειγμα να ανθίσταται ικανοποιητικά στον ιό SARS-CoV-2. Τα πόμολα από χαλκό είναι αποδεδειγμένο εδώ και χρόνια ότι είναι πολύ αποτελεσματικά απέναντι στα νοσοκομειακά βακτήρια.
Ίσως τώρα λοιπόν με την πανδημία του κορωνοϊού να ήταν μια καλή ευκαιρία να σκεφθούν οι κεντρικές τράπεζες στο μέλλον να κυκλοφορούν και κέρματα αξίας 5,10,20, 50 και 100 ευρώ.
Βέβαια οι ειδικοί προειδοποιούν ότι είναι πολύ πιο εύκολο να παραποιήσεις κέρματα σε σύγκριση με χαρτονομίσματα. Μια εναλλακτική λύση θα ήταν να πλένετε τα χαρτονομίσματα στους 60 βαθμούς Κελσίου και μαζί και το πορτοφόλι, αν βέβαια αυτό μπορεί να πλυθεί!
Τέλος, σύμφωνα με τους ειδικούς, οι πληρωμές με κάρτα ήταν και παραμένει ο πιο ασφαλής τρόπος συναλλαγών.
Φάμπιαν Σμιτ
Επιμέλεια: Μαρία Ρηγούτσου
</doc>
<doc docid='dw_53227006' lang='ell' type='mono' source='https://www.dw.com/el/el/χωρίς-σύγκλιση-βορρά-νότου-η-τηλεδιάσκεψη/a-53227006' term='κορωνοϊός'>
Το ταμείο θα προικοδοτηθεί τόσο από τον κοινοτικό προϋπολογισμό και πιο συγκεκριμένα από το Πολυετές Δημοσιονομικό Πλαίσιο της περιόδου 2021-2027, όσο και από την έκδοση ομολόγων με εγγυητή την ΕΕ.
Η εντολή των Ευρωπαίων ηγετών προς την Κομισιόν είναι να υποβάλει πλήρη πρόταση, μέσα στο επόμενο μήνα, για τη σύσταση του ταμείου, η οποία θα περιλαμβάνει τον χρονικό ορίζοντα, τον στόχο, το μέγεθος, την κατανομή των πόρων, τον τρόπο χρηματοδότησης και την αποπληρωμή του μέρους των δανείων.
Η Πρόεδρος της Κομισιόν, Ούρσουλα φον ντερ Λάιεν, ανέφερε ότι η κοινοτική απάντηση θα είναι τόσο δάνεια όσο και επιχορηγήσεις στα κράτη-μέλη, ωστόσο αναγνώρισε ότι προς το παρόν δεν υπάρχει συμφωνία όσον αφορά τις επιχορηγήσεις. Για το μέγεθος του ταμείου, δεν το προσδιόρισε αλλά είπε ότι η συζήτηση γίνεται για τρισ. και όχι για δισ. ευρώ.
Η Επιτροπή έχει ήδη αναλάβει να τροποποιήσει την αρχική πρότασή της (Ιούνιος 2018) για το ΠΔΠ της παραπάνω περιόδου, η οποία καθόριζε τις δαπάνες στα 1.135 δισ. ευρώ. Τώρα θα επανακαθοριστεί η πρόταση, ώστε ενδεχομένως να αυξηθούν οι δαπάνες, ενώ σύμφωνα με την κ. φον ντερ Λάιεν, η υλοποίηση του ΠΔΠ θα γίνει με εμπροσθοβαρή τρόπο, ώστε να υπάρξουν περισσότερα διαθέσιμα κοινοτικά κονδύλια το 2021-2022.
Δραματική προειδοποίηση Λαγκάρντ
Κρ. Λαγκάρντ: Προειδοποίηση για την ύφεση
Πάντως, δεδομένου ότι στη σύνοδο δεν λήφθηκαν αποφάσεις, πέραν της εντολής προς την Κομισιόν να φέρει συνολική πρόταση, είναι λογικό να υπάρχουν πολλά ερωτήματα που θα απαντηθούν μόνο όταν υποβληθεί η τελική πρόταση. Αφορούν το πώς θα εκδοθούν τα ομόλογα, τους όρους και τη διάρκεια, το πώς θα δοθούν τα δάνεια στα κράτη-μέλη και φυσικά το ακριβές ύψος που θα έχει το νέο ταμείο.
Αυτό που ζήτησαν οι χώρες του νότου με επικεφαλής την Ιταλία, που έχει και το μεγαλύτερο πρόβλημα, είναι να υπάρξει προικοδότηση του ταμείου ανάκαμψης με επιθυμητό ύψος τα 1,5 τρισ. ευρώ και να μην περιορίζεται μόνο σε δάνεια αλλά και επιχορηγήσεις. Οι χώρες του Βορρά επέμειναν από την πλευρά τους το νέο ταμείο να είναι στοχευμένο και προσωρινό με ρήτρα λήξης ισχύος.
Στην παρέμβασή της στη συζήτηση η πρόεδρος της ΕΚΤ Κριστίν Λαγκάρντ προειδοποίησε σε δραματικούς τόνους τους Ευρωπαίους ηγέτες για το μέγεθος της κρίσης και της συρρίκνωσης του ΑΕΠ σε ποσοστό που μπορεί, όπως είπε, να αγγίξει και το 15% για το 2020. Πρόσθεσε επίσης ότι η πολιτική ηγεσία της ΕΕ έχει κάνει μέχρι στιγμής «πολύ λίγα και πολύ αργά» για την αντιμετώπιση της κρίσης.
Όπως επισημαίνουν στις Βρυξέλλες, στόχος είναι το νέο ταμείο να τεθεί σε λειτουργία από τον Ιανουάριο του 2021, ενώ η κ. φον ντερ Λάϊεν διευκρίνισε ότι εάν χρειαστούν χρήματα νωρίτερα μπορεί να βρεθεί μια ενδιάμεση λύση.
Το πρώτο πακέτο μέτρων
Η καγκελάριος Μέρκελ μετά την τηλεδιάσκεψη
Θα πρέπει να σημειωθεί ότι οι Ευρωπαίοι ηγέτες επικύρωσαν την απόφαση του Εurogroup της 9ης Απριλίου σχετικά με το πρώτο πακέτο μέτρων ύψους 540 δισ. ευρώ, ενώ σύμφωνα με τον Πρόεδρο του Ευρωπαϊκού Συμβουλίου, Σαρλ Μισέλ, τα παραπάνω χρήματα θα είναι διαθέσιμα από την 1η Ιουνίου.
Συγκεκριμένα, πρόκειται για: 1) 240 δισ. ευρώ σε μορφή δανείων από τον ΕSM προς τα κράτη-μέλη προκειμένου να χρηματοδοτήσουν δαπάνες που έχουν άμεση ή έμμεση σχέση με τις δαπάνες για την πρόληψη, περίθαλψη και θεραπεία που σχετίζονται με την πανδημία του κορωνοϊού, 2) 100 δισ. ευρώ για τη χρηματοδότηση της διατήρησης της απασχόλησης, μέσω στήριξης των εργαζομένων και των επιχειρήσεων,  3) 200 δισ. ευρώ για δάνεια σε ΜΜΕ από την ΕΤΕπ.
Νίκος Μπέλλος, Βρυξέλλες
</doc>
<doc docid='dw_53222659' lang='ell' type='mono' source='https://www.dw.com/el/el/στη-γερμανική-δικαιοσύνη-οι-βασανιστές-του-άσαντ/a-53222659' term='κορωνοϊός'>
Στο κέντρο του Κόμπλεντς δεσπόζει το επιβλητικό κτίριο του Εφετείου, χτισμένο στις όχθες του Ρήνου. Εδώ, μακριά από τα υπόγεια κελιά της απομόνωσης και των βασανιστηρίων στη Συρία, αρχίζει η πολύκροτη δίκη. Παρά τους περιορισμούς του κορωνοϊού, υπάρχει ένα, περιορισμένο έστω, ακροατήριο, στην αίθουσα 128 του δικαστικού μεγάρου. Για τους μάρτυρες είναι μία δύσκολη στιγμή. Πρέπει να θυμηθούν το παρελθόν, να μιλήσουν γι αυτά που προσπαθούν να απωθήσουν. Για τα βασανιστήρια που πέρασαν, τον πόνο που υπέμειναν, τις ταπεινώσεις που δέχθηκαν. Μήνες ολόκληρους αναμένεται να διαρκέσει η ακροαματική διαδικασία που θα φέρει στο φως περισσότερα στοιχεία για μία απάνθρωπη γραφειοκρατία καταστολής, που δημιουργήθηκε για έναν και μόνο σκοπό: να διατηρηθεί στην εξουσία το καθεστώς Ασάντ, με κάθε τρόπο και με κάθε αντίτιμο.
O 57χρονος συνταγματάρχης Ανβάρ Ρ. είναι ο κύριος κατηγορούμενος στη δίκη του Κόμπλεντς
Υψηλόβαθμο στέλεχος στον μηχανισμό καταστολής ήταν, μεταξύ άλλων, ο 57χρονος συνταγματάρχης Ανβάρ Ρ. Σήμερα είναι ο κύριος κατηγορούμενος στη δίκη του Κόμπλεντς. Διηύθυνε το τμήμα 251 των συριακών μυστικών υπηρεσιών και ήταν υπεύθυνος για την ασφάλεια στη Δαμασκό, την πρωτεύουσα της χώρας. Υφιστάμενός του ήταν ο Εγιάντ Α. Και αυτός καλείται να λογοδοτήσει στο Κόμπλεντς. Σύμφωνα με το κατηγορητήριο, από τον Απρίλιο του 2011 μέχρι τον Σεπτέμβριο του 2012 είχαν βασανιστεί τουλάχιστον 4.000 κρατούμενοι υπό την καθοδήγηση του Ανβάρ Ρ. Οι καταγγελίες κάνουν λόγο για βιασμούς, κακοποίηση, χτυπήματα, κλωτσιές, ηλεκτροσόκ. Υπολογίζεται ότι τουλάχιστον 58 κρατούμενοι δεν άντεξαν τα βασανιστήρια και άφησαν την τελευταία τους πνοή στη φυλακή. Ο Εγιάντ Α. κατηγορείται για συνέργεια σε τουλάχιστον 30 περιπτώσεις βασανισμού.
Η πρώτη δίκη παγκοσμίως για τη Συρία
Μακριά από τα υπόγεια κελιά βασανιστηρίων στη Συρία αρχίζει η πολύκροτη δίκη επί γερμανικού εδάφους
Είναι η πρώτη φορά που καλούνται να λογοδοτήσουν για εγκλήματα κατά της ανθρωπότητας στελέχη του καθεστώτος Άσαντ. Και αυτό σε γερμανικό δικαστήριο, με Γερμανούς εισαγγελείς, αν και τα αδικήματα φέρεται να έχουν τελεστεί στη μακρινή Συρία. Η δικαιοδοσία αυτή προκύπτει πλέον από το διεθνές ποινικό δίκαιο, το οποίο θεμελιώνει την αρχή της «οικουμενικής δικαιοδοσίας» για εγκλήματα κατά της ανθρωπότητας. Σχετικός νόμος ισχύει στη Γερμανία από το 2002 και επιτρέπει στη γερμανική δικαιοσύνη να εκκινήσει έρευνα για εγκλήματα κατά της ανθρωπότητας, ακόμη και αν αυτά έχουν τελεστεί εκτός συνόρων, ακόμη και στη περίπτωση που ούτε οι δράστες, ούτε και τα θύματα είχαν γερμανική υπηκοότητα.
Νομικοί που έχουν ερευνήσει τη συγκεκριμένη υπόθεση εκτιμούν ότι το αποδεικτικό υλικό είναι επαρκές. Υπάρχουν μάρτυρες, πολλοί εκ των οποίων τα τελευταία χρόνια είχαν έρθει στη Γερμανία και στην υπόλοιπη Ευρώπη ζητώντας άσυλο. Στη δίκη του Κόμπλεντς αναμένεται να καταθέσουν 16 άνδρες και γυναίκες, με τη συνδρομή του Ευρωπαϊκού Κέντρου για τα Συνταγματικά και τα Ανθρώπινα Δικαιώματα (ECCHR) με έδρα στο Βερολίνο. Εννέα από αυτούς εμφανίζονται ως πολιτικώς ενάγοντες. Ο ιδρυτής του ECCHR Βόλφγκανγκ Κάλεκ θεωρεί ότι υπάρχουν επαρκείς αποδείξεις, γιατί «η Συρία είναι το αντίθετο ενός κράτους δικαίου, που λειτουργεί με πολύ συγκεκριμένους κανόνες. Από τη στιγμή που κάποιος ορίζεται επικεφαλής σε μία ‘investigation unit’, δηλαδή μία επιχειρησιακή ομάδα που βασανίζει κρατούμενους, φέρει και ένα μερίδιο ευθύνης, κατά τεκμήριο». Σύμφωνα με τον Κάλεκ η δίκη του Κόμπλεντς δεν είναι παρά «η αρχή μίας προσπάθειας να διερευνηθούν συστηματικά τα εγκλήματα του καθεστώτος Άσαντ και ιδιαίτερα τα μαζικά βασανιστήρια». Οι έρευνες είχαν αρχίσει το 2011 από την Ομοσπονδιακή Εισαγγελία στην Καρλσρούη και αφορούν τουλάχιστον είκοσι υψηλόβαθμα στελέχη του συριακού καθεστώτος. Μεταξύ αυτών είναι ο Τζαμίλ Χασάν, άλλοτε επικεφαλής της Υπηρεσίας Πληροφοριών της πολεμικής αεροπορίας στη Συρία και έμπιστος συνεργάτης του Άσαντ. Εναντίον του εκκρεμεί διεθνές ένταλμα σύλληψης από το 2018.
Ομάδα δράσης «War Crimes»
Η δικαιοδοσία των δικαστικών αρχών του Κόμπλεντς προκύπτει από την αρχή της «οικουμενικής δικαιοδοσίας» για εγκλήματα κατά της ανθρωπότητας
Το αποδεικτικό υλικό έχει συλλέξει η νέα ομάδα εργασίας War Crimes Unit της Γερμανικής Εγκληματολογικής Υπηρεσίας (ΒΚΑ) με έδρα το Μέκενχαϊμ, κοντά στη Βόννη. Όπως επισημαίνουν στελέχη του ΒΚΑ «η Γερμανία δεν μπορεί να αποτελεί ασφαλές καταφύγιο για εγκληματίες πολέμου». Πολύτιμη βοήθεια στους Γερμανούς ειδικούς παρείχε από τη γειτονική Ολλανδία η Επιτροπή για Διεθνή Δικαιοσύνη και Λογοδοσία (CIJA), η οποία κατάφερε να αποκτήσει και να μελετήσει διεξοδικά εκατοντάδες χιλιάδες απόρρητα έγγραφα του καθεστώτος Άσαντ. Από την πλευρά της η Γερμανία παρείχε οικονομική στήριξη στην CIJA, ενώ, σύμφωνα με την εφημερίδα Die Zeit, στηρίχθηκαν σε υλικό της οργάνωσης προκειμένου να θεμελιώσουν το κατηγορητήριο εναντίον του Anwar R.
Πολυτάραχο βίο έχει πίσω του ο κύριος κατηγορούμενος στη δίκη του Κόμπλεντς. Για πολλά χρόνια έκανε καριέρα στον κρατικό μηχανισμό του Άσαντ, αλλά από το 2012 στρέφεται εναντίον του καθεστώτος, διαφεύγει με την οικογένειά του στο εξωτερικό, συνεργάζεται με αντιστασιακές οργανώσεις, ανδεικνύεται σε ηγετικό στέλεχος της αντιπολίτευσης. Το 2014 φτάνει στη Γερμανία, καταθέτει αίτηση για άσυλο, παίρνει άδεια παραμονής, βρίσκει σπίτι στο Βερολίνο. Γρήγορα απευθύνεται στη γερμανική αστυνομία, υποστηρίζοντας ότι τον καταδιώκουν οι συριακές μυστικές υπηρεσίες. Δέχεται πολλές ερωτήσεις για τον ρόλο του στη Συρία, στις οποίες απαντά με προθυμία. Νομικοί κύκλοι που γνωρίζουν την υπόθεση επισημαίνουν στην DW ότι έδειχνε να μην έχει συναίσθηση των αδικημάτων που διέπραξε και δεν περίμενε να οδηγηθεί στη φυλακή. Κι όμως, μετά από πολύμηνη δικαστική έρευνα, ο Anwar R. συλλαμβάνεται στις 12 Φεβρουαρίου. Ο Βόλφγκανγκ Κάλεκ θεωρεί ότι η πολιτική μεταστροφή του κατηγορουμένου δεν θα τον ωφελήσει ιδιαίτερα στο δικαστήριο. «Είναι αξιοσέβαστο το ότι αποστασιοποιείται πλέον από τα όσα διέπραξε, αλλά προφανώς αυτό δεν μπορεί να αντισταθμίσει το γεγονός ότι θεωρείται υπεύθυνος για 58 θανάτους και 4.000 βασανισμούς κρατουμένων», επισημαίνει.
Ματίας φον Χάιν
Επιμέλεια: Γιάννης Παπαδημητρίου
</doc>
<doc docid='dw_53216486' lang='ell' type='mono' source='https://www.dw.com/el/el/ραμαζάνι-στην-εποχή-του-κορωνοϊού/a-53216486' term='κορωνοϊός'>
Στην αρχή της εβδομάδας ο Αμντουλ Λατίφ αλ Σεϊχ, υπουργός Θρησκευτικών Υποθέσεων στη Σαουδική Αραβία, γνωστοποίησε ότι όλοι οι μουσουλμάνοι στη χώρα μπορούν να προσευχηθούν στο σπίτι. Συναθροίσεις ή μαζική προσευχή απαγορεύονται.
Η χώρα έχει λάβει ήδη αυστηρά μέτρα από τις 19 Μαρτίου και οι μαζικές προσευχές σε τζαμιά απαγορεύονται για αόριστο χρονικό διάστημα. Η Σαουδική Αραβία απαγόρευσε επίσης όλα τα προσκυνηματικά ταξίδια στις ιερές πόλεις Μέκκα και Μεδίνα. Την ίδια γραμμή ακολούθησε και η Αίγυπτος, η οποία από τις αρχές Απριλίου αποφάσισε ότι όλες οι δημόσιες θρησκευτικές τελετές απαγορεύονται κατά τη διάρκεια του ραμαζανίου. Ακόμα, ο Αχμέντ αλ Ταγιέμπ, ιμάμης και ανώτατος θρησκευτικός ηγέτης από το διάσημο πανεπιστήμιο Αλ Αζχάρ έδωσε εντολή να απαγορευθεί η προσευχή της Παρασκευής με αφορμή την πανδημία του κορωνοϊού.
Δεν υπακούν όμως όλοι στα μέτρα. Οι αιγυπτιακές αρχές αναγκάστηκαν να κλείσουν το περίφημο τζαμί Αλ Σαγιέντα Ζαϊνάμπ δια της βίας μετά από διαφωνίες πιστών και άλλων πολιτών, που τους επέρριπταν ότι δεν τηρούσαν τις απαιτούμενες αποστάσεις και βοηθούσαν να διαδοθεί ο κορωνοϊός.
Οι γιατροί συστήνουν αποχή από τη νηστεία
Η Μέκκα στη Σαουδική Αραβία προ κορωνοϊού
Το διάστημα αυτό διεξάγονται και πολλές θεολογικές συζητήσεις για το εάν είναι επιβεβλημένο οι πιστοί να απαλλαγούν από την υποχρέωση της νηστείας κατά τη διάρκεια του ραμαζανίου. Τέτοιες εξαιρέσεις ισχύουν μόνο για μικρές ομάδες όπως είναι οι άρρωστοι, οι ηλικιωμένοι, οι ταξιδιώτες.
Γιατροί σε διάφορες μουσουλμανικές χώρες εξηγούν ότι η νηστεία γενικά ξεραίνει το φάρυγγα αυξάνοντας τον κίνδυνο μόλυνσης. Για το λόγο αυτό θα πρέπει να αρθεί η υποχρέωση της νηστείας. Αντ' αυτού οι πιστοί θα μπορούσαν να δωρίσουν μεγαλύτερα ποσά για τους φτωχούς σε τρόφιμα. Οι ενδιαφερόμενοι μπορούν να τα αγοράσουν διαδικτυακά χωρίς να έρθουν σε επαφή με καταστήματα.
Αντίθετα η ερευνητική επιτροπή που ειδικεύεται σε ζητήματα θρησκευτικού δικαίου από το πανεπιστήμιο Αλ Αζχάρ θεωρεί πως θα πρέπει να τηρηθεί η νηστεία θεωρώντας πως πρόκειται για ένα θρησκευτικό καθήκον. Διαφορετική είναι η άποψη του Αμπντέλ Γουαχάμπ αλ Ραφίγκι, Ισλαμολόγλου, ο οποίος θεωρεί ότι το θέμα της νηστείας έχει ήδη θρησκευτικά ξεκαθαριστεί: «Η εκπλήρωση των θρησκευτικών υποχρεώσεων θεωρείται προϋπόθεση για τη θεραπεία της ψυχής. Επειδή όμως οι ασθενείς δεν μπορούν να εκπληρώσουν τα θρησκευτικά τους καθήκοντα απαλλάσσονται, όπως και όλοι όσοι φοβούνται ότι θα αρρωστήσουν». Θεωρεί μάλιστα απολύτως επιβεβλημένο να απαλλαγούν από την υποχρέωση της νηστείας όσοι ανήκουν στις ευπαθείς ομάδες. «Μάλιστα η υποχρέωση είναι και για τους μουσουλμάνους αυτή την περίοδο να συμβάλουν στην καταπολέμηση της επιδημίας. Αυτό έχει προτεραιότητα».
Θα κάνουμε τα σαλόνια μας τζαμιά
Άδειοι δρόμοι στην Αίγυπτο, ο στολισμός όμως για το ραμαζάνι δεν λείπει
Με παρόμοιο τρόπο επιχειρηματολογούν μουσουλμανικές ενώσεις στην Ευρώπη. Ο Αϊμάν Μαζιέκ, πρόεδρος του κεντρικού συμβουλίου στη Γερμανία, θεωρεί ότι η τωρινή κατάσταση θα δώσει τη δυνατότητα στους μουσουλμάνους να αντιληφθούν ακόμα πιο συνειδητά το ραμαζάνι. Δεν είναι η αποχή από το φαγητό και το ποτό που παίζει τόσο ρόλο όσο μια βαθύτερη πνευματική αναζήτηση, λέει. Στην εποχή του κορωνοϊού μπορούμε όμως να μετατρέψουμε τα σαλόνια μας σε χώρους προσευχής, προτρέπει ο Αϊμάν Μαζιέκ.
Το θέμα του ραμαζανίου και των τελετουργιών του απασχολεί έντονα το τελευταίο διάστημα και τους χρήστες των αραβικών μέσων κοινωνικής δικτύωσης. Κάποιοι διερωτώνται εάν όντως δεν θα πρέπει να ακολουθηθεί η συνηθισμένη τελετουργία. Ένας χρήστης απαντά ότι στην παρούσα φάση είναι πολύ σημαντικό να τηρούνται οι αποστάσεις.
Ακόμα ένας τρόπος οι πιστοί να βρεθούν μεταξύ τους είναι το facebook και το skype και άλλες πλατφόρμες όπου μπορούν να γίνουν «τηλεσυναντήσεις». Σημαντικό είναι οι άνθρωποι να έχουν το αίσθημα του ανήκειν λένε οι ειδικοί. Στη Μεγάλη Βρετανία για παράδειγμα το "Ramadan Tent Project" (RTP) θέλει να προσφέρει μια τέτοια ευκαιρία στους πιστούς με σκοπό να τους συνενώνει καθημερινά. Όπως και να χει πάντως το φετινό θα είναι ένα διαφορετικό ραμαζάνι.
Σιχάμ Ουχτού, Κέρστεν Κνιπ
Επιμέλεια: Μαρία Ρηγούτσου
</doc>
<doc docid='dw_53219153' lang='ell' type='mono' source='https://www.dw.com/el/el/εε-το-ταμείο-ανάκαμψης-στην-τηλεδιάσκεψη-των-ηγετών/a-53219153' term='κορωνοϊός'>
Τον προσδιορισμό των κοινών κοινοτικών εργαλείων που θα βοηθήσουν την ευρωπαϊκή οικονομία να ανακάμψει, αμέσως μετά τη λήξη της πανδημίας του κορωνοϊού, θα συζητήσουν σήμερα το απόγευμα οι Ευρωπαίοι ηγέτες στη διάρκεια τηλεδιάσκεψης που συγκάλεσε ο Πρόεδρος του Ευρωπαϊκού Συμβουλίου, Σαρλ Μισέλ.
Στη σημερινή συνεδρίαση θα συζητηθούν τρία θέματα με σημαντικότερο όλων τη σύσταση του προσωρινού ευρωπαϊκού ταμείου ανάκαμψης της οικονομίας, που είναι και το δυσκολότερο γιατί απαιτείται η επίδειξη αλληλεγγύης των πλουσιότερων χωρών μελών προς τα φτωχότερα.
Ειδικότερα, οι ηγέτες θα επικυρώσουν καταρχήν την πολιτική συμφωνία που επιτεύχθηκε στο Εurogroup της 9ης Απριλίου σχετικά με το πρώτο πακέτο στήριξης της ευρωπαϊκής οικονομίας ύψους 540 δισεκατομμυρίων ευρώ. Πρόκειται για δάνεια που τίθενται στη διάθεση όλων των χωρών μελών για την αντιμετώπιση των επιπτώσεων της πανδημίας στους τομείς της υγείας, της απασχόλησης και της διατήρησης της οικονομικής δραστηριότητας.
Κομβικός ο ρόλος του ευρωπαϊκού προϋπολογισμού
Από την Κομισιόν αναμένεται συγκεκριμένη πρόταση για τη χρηματοδότηση και τους όρους λειτουργίας του ταμείου ανάκαμψης
Στη συνέχεια οι ηγέτες θα εξετάσουν τον οδικό χάρτη πορείας για την όσο το δυνατόν πιο συντονισμένη σε ευρωπαϊκό επίπεδο άρση των μέτρων περιορισμού, που έχουν ληφθεί εξαιτίας της πανδημίας. Στόχος της κοινής αυτής δράσης είναι η αποφυγή διαταραχής στην ομαλή λειτουργία της ενιαίας αγοράς και στην ελεύθερη διακίνηση στο εσωτερικό της ΕΕ.
Στο κρίσιμο ζήτημα του ευρωπαϊκού προσωρινού ταμείου ανάκαμψης της οικονομίας, όλα δείχνουν ότι οι ηγέτες θα εγκρίνουν τη σύστασή του επί της αρχής, ενώ θα ζητήσουν από την Ευρωπαϊκή Επιτροπή να υποβάλει μέσα στις επόμενες μέρες συγκεκριμένη πρόταση για την προικοδότηση του και τους όρους λειτουργίας. Η επικρατούσα τάση είναι το ταμείο να προικοδοτηθεί κατά κύριο λόγο από τον κοινοτικό προϋπολογισμό μέσω μόχλευσης, που θα γίνει στις αγορές από την ΕΕ.
Ωστόσο οι φτωχότερες χώρες του ευρωπαϊκού νότου ζητούν ένα μέρος των χρηματοδοτήσεων να είναι επιχορηγήσεις, ενώ για το βασικό κορμό του ταμείου που θα είναι δάνεια, θέλουν να βρεθεί μια φόρμουλα, η οποία δεν θα επιβαρύνει το δημόσιο χρέος, δυσκολεύοντας την έξοδό τους στις αγορές στο μέλλον.
Η συζήτηση είναι δύσκολη, ωστόσο τις τελευταίες ώρες καταγράφονται ανοίγματα από τις χώρες του Βορρά, εξέλιξη που δημιουργεί μια συγκρατημένη αισιοδοξία για την έκβαση της συζήτησης στην σημερινή τηλεδιάσκεψη των ηγετών.
Νίκος Μπέλλος, Βρυξέλλες
</doc>
<doc docid='dw_53216229' lang='ell' type='mono' source='https://www.dw.com/el/el/η-μέρκελ-για-τα-ευρωομόλογα-και-τον-κορωνοϊό/a-53216229' term='κορωνοϊός'>
Η γερμανίδα καγκελάριος Άγκελα Μέρκελ δεν πρόκειται να υποστηρίξει το αίτημα για την έκδοση ευρωομολόγων στην τηλεδιάσκεψη των αρχηγών κρατών και κυβερνήσεων της ΕΕ το απόγευμα της Πέμπτης. Όπως τόνισε το πρωί σε ομιλία της στη γερμανική βουλή, ακόμη και στην περίπτωση που η σημερινή Σύνοδος αποφάσιζε την έκδοσή τους η υλοποίηση της απόφασης θα ήταν «χρονοβόρα και δύσκολη».
Επειδή τα κράτη-μέλη θα παρέδιδαν στην ΕΕ μέρος των δημοσιονομικών τους δικαιωμάτων θα έπρεπε να αλλάξουν οι Ευρωπαϊκές Συνθήκες. Κάτι τέτοιο προϋποθέτει την έγκριση των κοινοβουλίων των 27 κρατών-μελών της ΕΕ. Το ζητούμενο αυτή τη στιγμή είναι να υπάρξει «γρήγορα βοήθεια και να αποκτηθούν γρήγορα εργαλεία» προκειμένου να αντιμετωπισθεί η κρίση, δήλωσε. Από την Κομισιόν η καγκελάριος Μέρκελ αναμένει να εξετάσει άμεσα τις επιπτώσεις τις κρίσης στους διάφορούς κλάδους της οικονομίας στην ΕΕ και ποιες ανάγκες για παρέμβαση προκύπτουν. «Ένα ευρωπαϊκό πρόγραμμα για την τόνωση της οικονομίας θα μπορούσε να στηρίξει αυτή τη διαδικασία», τόνισε.
O ευρωπαϊκός προϋπολογισμός είναι το «βέλτιστο εργαλείο»
Απο την τελεδιάσκεψη του Ευρωπαϊκού Συμβουλίου η Άγκελα Μέρκελ δεν αναμένει συγκεκριμένες αποφάσεις
Στη Διάσκεψη δεν πρόκειται πάντως να συζητηθούν συγκεκριμένα μέτρα, δήλωσε η καγκελάριος. Ενόψει της κατάστασης που έχει δημιουργηθεί θα πρέπει όμως τα κράτη-μέλη να διαθέσουν για ένα ορισμένο διάστημα μεγαλύτερα ποσά για τον προϋπολογισμό της ΕΕ. Ο ευρωπαϊκός προϋπολογισμός είναι το «βέλτιστο εργαλείο για την αλληλέγγυα χρηματοδότηση κοινών στόχων στην ΕΕ.» Πέραν αυτού η καγκελάριος σκοπεύει να επισημάνει στους συναδέλφους της ότι το Ευρωπαϊκό Συμβούλιο θα πρέπει σύντομα να ασχοληθεί με βασικά ερωτήματα: πού θα πρέπει να υπάρξει στενότερη συνεργασία σε ευρωπαϊκό επίπεδο, σε ποιον τομέα θα πρέπει να έχει η ΕΕ περισσότερες αρμοδιότητες και ποιες στρατηγικές ικανότητες θα πρέπει να αποκτήσει μελλοντικά.
Η ολοκλήρωση της ΕΕ δεν μπορεί να περιοριστεί μόνο στη δημοσιονομική, την ψηφιακή πολιτική και την εσωτερική αγορά. Ευρωπαϊκή αλληλεγγύη απαιτείται κατά την Άγκελα Μέρκελ και στα πεδία του μεταναστευτικού, του κράτους δικαίου, της ασφάλειας, της άμυνας της ΕΕ όπως και στην προστασία του κλίματος. «Θα πρέπει και στην κρίση να δείξουμε ποιοι θέλουμε να είμαστε ως Ευρώπη», τόνισε η Άγκελα Μέρκελ προειδοποιώντας έμμεσα τις πολιτικές ηγεσίες στην Ουγγαρία και την Πολωνία να μην εκμεταλλευτούν την κρίση του κορωνοϊού για να περιορίσουν τα δημοκρατικά δικαιώματα στις χώρες τους.
«Οι αριθμοί είναι απατηλοί»
Μέρκελ: Οι πολίτες θα πρέπει να επιδείξουν αντοχή και πειθαρχία μέχρι να βρεθεί εμβόλιο
Για μια ακόμη φορά η καγκελάριος τόνισε και στη σημερινή της ομιλία ότι η κρίση του κορωνοϊού συνιστά τη μεγαλύτερη δοκιμασία για τη χώρα μετά το τέλος του Δευτέρου Παγκοσμίου Πολέμου. Όπως επεσήμανε, «δεν ζούμε στο τέλος αλλά στην αρχή της πανδημίας» που θα διαρκέσει πολύ καιρό ακόμη. Οι αριθμοί για μείωση των κρουσμάτων είναι «απατηλοί». Αιτήματα πρωθυπουργών γερμανικών κρατιδίων για χαλάρωση των περιοριστικών μέτρων της δημιουργούν ανησυχία. Η τήρησή τους θα πρέπει να συνεχιστεί. Όσο μεγαλύτερη αντοχή και πειθαρχεία επιδείξουμε στην αρχή τόσο πιο γρήγορα θα επιτευχθεί χαλάρωση των περιοριστικών μέτρων στην επικοινωνία των πολιτών και την οικονομία. Με τη μέχρι στιγμής πειθαρχεία που επέδειξαν οι πολίτες επιτεύχθηκε η ελάττωση της ταχύτητας εξάπλωσης του κορωνοϊού. Πέραν αυτού το σύστημα υγείας της Γερμανίας άντεξε στην πρόκληση, προπαντός χάρη στην προσφορά του ιατρικού και νοσηλευτικού προσωπικού. Η καγκελάριος παραδέχτηκε πάντως ότι η πανδημία» «είναι μια υπερβολική απαίτηση για τη δημοκρατία». Οι περιορισμοί θα γίνονται από τους πολίτες αποδεκτοί μόνο αν υπάρχει διαφάνεια.
Σύμφωνα με την καγκελάριο ο κορωνοϊός θα καταπολεμηθεί αποτελεσματικά με τη διάθεση ενός εμβολίου. Η γερμανική κυβέρνηση στηρίζει οικονομικά τη σχετική έρευνα τόσο εντός της χώρας όσο και στο εξωτερικό. Όπως κατέστησε σαφές, τα εμβόλια που θα παράγει η Γερμανία θα διατεθούν σε όλες τις χώρες στον κόσμο. Σε αυτό το πλαίσιο η κ. Μέρκελ αναφέρθηκε στον Παγκόσμιο Οργανισμό Υγείας (WHO), ο οποίος βρίσκετε στο στόχαστρο της κριτικής του αμερικανού προέδρου Ντόναλντ Τραμπ. Όπως τόνισε η καγκελάριος, ο WHO είναι απαραίτητος και η Γερμανία θα τον στηρίξει.
Παναγιώτης Κουπαράνης, Βερολίνο
</doc>
<doc docid='dw_53214852' lang='ell' type='mono' source='https://www.dw.com/el/el/ελληνική-κρίση-δέκα-χρόνια-μετά-το-καστελλόριζο/a-53214852' term='κορωνοϊός'>
Με ένα δριμύ «κατηγορώ» για τις προηγούμενες κυβερνήσεις και τις αγορές αρχίζει το διάγγελμα που απευθύνει ο Γιώργος Παπανδρέου από το γραφικό Καστελλόριζο. Όμως το μήνυμα είναι αισιόδοξο, η μέρα ηλιόλουστη κι ο συμβολισμός ξεκάθαρος: μπαίνουμε σε «απάνεμο λιμάνι» για να «ξαναφτιάξουμε το σκάφος μας», λέει ο τότε πρωθυπουργός. Μόνο που η Ελλάδα δεν μπορεί να πληρώσει ούτε τους μισθούς των δημοσίων υπαλλήλων. Ευρώπη και ΔΝΤ δίνουν δάνεια ύψους 110 δις ευρώ, αλλά απαιτούν αυστηρή επιτήρηση από την «τρόικα». Στόχος η επιστροφή στις αγορές σε ενάμιση χρόνο. Μέχρι να επιτευχθεί, θα περάσουν πολλά «κατηγορώ» για προηγούμενες κυβερνήσεις, πολλά μνημόνια, πολλά δάνεια. Και πολλά χρόνια. Ποια διδάγματα προκύπτουν σήμερα, μετά από δέκα χρόνια κρίσης;
Mάρκους Φέρμπερ: «Το δίδαγμα είναι ότι ο καθένας πρέπει να θέτει υπό έλεγχο το χρέος του, ο,τιδήποτε άλλο προκαλεί απώλεια εμπιστοσύνης»
Ο Γερμανός ευρωβουλευτής Μάρκους Φέρμπερ επιμένει στη δημοσιονομική πειθαρχία. «Το δίδαγμα είναι ότι ο καθένας πρέπει να θέτει υπό έλεγχο το χρέος του, ο,τιδήποτε άλλο προκαλεί απώλεια εμπιστοσύνης» λέει ο Γερμανός πολιτικός στην Deutsche Welle. «Αυτό συνέβη στην Ελλάδα το 2010, όμως τα λάθη είχαν γίνει τα προηγούμενα χρόνια, όταν δεν αξιοποιήθηκε το χαμηλό κόστος αναχρηματοδότησης για τη μείωση χρέους». Σε λάθη του παρελθόντος εστιάζει και ο ευρωβουλευτής της Ν.Δ. Γιώργος Κύρτσος, λέγοντας ότι η Ελλάδα δεν είχε προετοιμαστεί σωστά για την ευρωζώνη, ενώ «μέχρι το 2009 είχαμε πολιτική παροχών που έστειλε στα ύψη το έλλειμμα και το χρέος». Επιπλέον, κάνει λόγο για «λάθη σχεδιασμού σε ευρωπαϊκό επίπεδο», αλλά και για «αποτυχημένο πείραμα του ΣΥΡΙΖΑ το 2015». Ευθύνες εντός και εκτός συνόρων βλέπει ο αντιπρόεδρος του Ευρωκοινοβουλίου Δημήτρης Παπαδημούλης. «Η Ελλάδα με ευθύνη των κυβερνήσεών της, ιδιαίτερα στην πενταετία 2004-2009, δημιούργησε τεράστια ελλείμματα και χρέη που οδήγησαν στη χρεοκοπία» λέει ο ευρωβουλευτής του ΣΥΡΙΖΑ στην Deutsche Welle. «Αυτή είναι η ελληνική ευθύνη. Η ευθύνη των δανειστών είναι οι τιμωρητικοί όροι που επιβλήθηκαν για τον δανεισμό. Ήταν το φάρμακο που παρα λίγο να σκοτώσει τον ασθενή...»
Πρωτοβουλίες και εξομολογήσεις Σόιμπλε
Δημήτρης Παπαδημούλης: «Η ευθύνη των δανειστών είναι οι τιμωρητικοί όροι που επιβλήθηκαν. Ήταν το φάρμακο που παρα λίγο να σκοτώσει τον ασθενή»
Σταθερή παρουσία στο Γιούρογκρουπ είχε ο Βόλφγκανγκ Σόιμπλε. Στα χρόνια της κρίσης γνώρισε επτά διαφορετικούς υπουργούς Οικονομικών από την Ελλάδα. Σε δύο από αυτούς, τον Ευάγγελο Βενιζέλο και τον Γιάνη Βαρουφάκη, πρότεινε μία «προσωρινή έξοδο» από το ευρώ. Στην πρώτη περίπτωση η συζήτηση ξεχάστηκε γρήγορα και οι δύο υπουργοί συνεργάστηκαν στην αναδιάρθρωση του ελληνικού χρέους (PSI). Στη δεύτερη περίπτωση η «κόντρα» πήρε διαστάσεις, ιδιαίτερα μετά το δημοψήφισμα του 2015. Αναπάντητο μένει το ερώτημα, αν η πρόταση για έξοδο από το ευρώ ήταν προσωπική πρωτοβουλία του Σόιμπλε ή αποτέλεσμα συνεννόησης με την Άγκελα Μέρκελ. Ο Μάρκους Φέρμπερ αφήνει να εννοηθεί ότι μάλλον το πρώτο συνέβη. «Η αλήθεια είναι ότι ο Βαρουφάκης κάπου το παράκανε, ο Σόιμπλε είχε ήδη αγανακτήσει και το δημοψήφισμα επιδείνωσε περισσότερο την κατάσταση» λέει ο Γερμανός ευρωβουλευτής. «Ήταν σαν να απειλεί ο Τσίπρας με λαϊκή εξέγερση. Αλλά η έκπληξη ήρθε στη συνέχεια, όταν ο Τσίπρας υλοποίησε τα μέτρα και τα πέρασε στη Βουλή. Κατόπιν αυτού είχε απαντηθεί το ερώτημα της εξόδου από το ευρώ...»
Ο ίδιος ο Σόιμπλε, γνωστός για την εχεμύθειά του, δεν μίλησε ποτέ ανοιχτά γι αυτό το ζήτημα. Μία φορά μόνο, σε ντοκυμαντέρ της γερμανικής τηλεόρασης μετά τη σύνοδο των Βρυξελλών τον Ιούλιο του 2015 που επισφράγισε την παραμονή της Ελλάδας στο ευρώ, έφτασε στα πρόθυρα εξομολόγησης. «Σε μία κυβέρνηση πρέπει να καταλήγεις σε μία κοινή γραμμή», ανέφερε. «Αν δεν υπάρχει κοινή γραμμή είναι σαφές ότι επικρατεί η άποψη του επικεφαλής της κυβέρνησης. Αν ένας υπουργός δεν το θέλει αυτό, είναι εξίσου σαφές ότι δεν μπορεί να υποχρεωθεί να παραμείνει υπουργός παρά τη θέλησή του...» Ένας από τους Νοτιοευρωπαίους που μιλούσαν με το Βερολίνο εκείνη την εποχή ήταν ο Πορτογάλος ευρωβουλευτής της Κεντροδεξιάς Πάολο Ρανζέλ, που σχολιάζει ως εξής το σχέδιο Σόιμπλε: «Νομίζω ότι ήταν μία προσπάθεια να ασκηθεί πίεση για να ανακληθεί το αποτέλεσμα του δημοψηφίσματος. Δείχνει όμως έλλειψη σεβασμού, το είχα πει αυτό στους Χριστιανοδημοκράτες και στην Άγκελα Μέρκελ». Από και και πέρα, τονίζει, πρέπει να δεχθούμε ότι κάθε χώρα έχει τις δικές της προδιαγραφές στον δημόσιο διάλογο. «Στη Γερμανία βγαίνει ο υπουργός Οικονομίας και κάνει ένα σκληρό σχόλιο για τον υπουργό Περιβάλλοντος, απλά συμβαίνει. Στην Πορτογαλία το ίδιο σχόλιο θα προκαλούσε κυβερνητική κρίση...» λέει ο Πάολο Ρανζέλ στην Deutsche Welle.
Το «αγκάθι» των ιδιωτικοποιήσεων
Γιώργος Κύρτσος: «Μέχρι το 2009 είχαμε πολιτική παροχών που έστειλε στα ύψη το έλλειμμα και το χρέος»
Δυσαρέσκεια για την αποστασιοποίηση Βορρά-Νότου δεν εκφράζεται μόνο στην Ελλάδα. Ο Πάολο Ρανζέλ στηλιτεύει το γεγονός ότι, ενώ τα ελλείμματα των Νοτίων επιφέρουν κυρώσεις, τα πλεονάσματα των Βορείων δεν προκαλούν εξίσου ηχηρές αντιδράσεις, παρότι και αυτά θεωρούνται από την Κομισιόν «δημοσιονομικές ανισορροπίες» στην ευρωζώνη. Όσο για την επίμονη, τα τελευταία χρόνια, απαίτηση περί ιδιωτικοποιήσεων: «Μας λένε στην Πορτογαλία, όπως και στην Ελλάδα, να πουλήσουμε υποδομές ή επιχειρήσεις κοινής ωφελείας, αλλά δεν εμφανίζονται αγοραστές από την Ευρώπη και πουλάμε, για παράδειγμα, στους Κινέζους. Μετά έρχονται πολιτικοί από τη Γαλλία ή τη Γερμανία και μας επικρίνουν γιατί κάνουμε δουλειές με τους Κινέζους. Μα τι άλλο μπορούμε να κάνουμε;»
Ιταλία- η επόμενη Ελλάδα;
Θα επαναληφθεί η ιστορία αυτή τη φορά με την Ιταλία;
Ενώ η Ελλάδα φαινόταν να ξεπερνά την κρίση, ο κορωνοϊός «χτύπησε» την ευρωπαϊκή οικονομία στο σύνολό της. Αναλυτές προβλέπουν διψήφια ποσοστά ύφεσης. Πρώτη εστία κρίσης η γειτονική Ιταλία. Μία καινούρια Ελλάδα; «Στατιστικά η Ιταλία πηγαίνει εκεί που ήταν η Ελλάδα», εκτιμά ο ευρωβουλευτής της Ν.Δ. Γιώργος Κύρτσος. «Έχει ύφεση 8-10%, το δημοσιονομικό έλλειμμα θα ξεπεράσει το 10%, ενώ το χρέος στα τέλη του 2020 θα είναι γύρω στο 160%. Ελπίζω να υπάρξουν νέες πρωτοβουλίες, γιατί το μέλλον της ΕΕ κρίνεται στην Ιταλία».
Επιφυλάξεις από τον Μάρκους Φέρμπερ: «Όσον αφορά τη βιωσιμότητα του χρέους, η Ιταλία είναι μία επόμενη Ελλάδα», λέει ο Γερμανός ευρωβουλευτής. «Όμως η δομή του χρέους είναι διαφορετική, γιατί στην περίπτωση της Ιταλίας οι περισσότεροι πιστωτές είναι στο εσωτερικό της χώρας, ενώ η Ελλάδα είχε χρεωθεί κυρίως στο εξωτερικό. Επιπλέον, η Ιταλία έχει μία σοβαρή βιομηχανική υποδομή στον Βορρά, κάτι που δυστυχώς δεν συμβαίνει στην Ελλάδα».
Γιάννης Παπαδημητρίου
</doc>
<doc docid='dw_53214425' lang='ell' type='mono' source='https://www.dw.com/el/el/και-τώρα-ομόλογα-ανοικοδόμησης/a-53214425' term='κορωνοϊός'>
Πιθανή φόρμουλα συμφωνίας θα είναι τα «ομόλογα ανοικοδόμησης», υποστηρίζει η Süddeutsche Zeitung. Επισημαίνει μάλιστα ότι «στο Βερολίνο ο υπουργός Ευρωπαϊκών Υποθέσεων Μίχαελ Ροτ άφησε να εννοηθεί ότι επήλθε συμφωνία σε ένα ευρύ πρόγραμμα ανοικοδόμησης της ΕΕ». Σύμφωνα με την εφημερίδα η χρηματοδότηση του Ταμείου θα γίνει μέσω αύξησης του κοινοτικού προϋπολογισμού για την περίοδο 2021-2027, την οποία έχει αποδεχθεί η καγκελάριος Άγκελα Μέρκελ. Σε σχόλιό της, η Süddeutsche Zeitung αναφέρει, μεταξύ άλλων: «Είναι κατανοητό και ορθό ότι αυτή τη στιγμή όλα τα βλέμματα στρέφονται στο Βερολίνο. Η Γερμανία είναι η πλουσιότερη χώρα της ηπείρου και ωφελείται ιδιαιτέρως από τη μεγάλη αγορά και το κοινό νόμισμα. Αυτό συνεπάγεται ευθύνη, την οποία η Μέρκελ επιχειρεί να δικαιώσει με τον δικό της τρόπο. Γνωρίζει ότι πρέπει να εκταμιευθεί γρήγορα βοήθεια, αλλά πρέπει να ισχύσουν και οι κανόνες. Αλλαγές συνθηκών με χρονοβόρες διαδικασίες επικύρωσης δεν ενδείκνυνται ώστε να βρεθούν χρήματα για ένα ευρωπαϊκό πρόγραμμα Μάρσαλ (για το οποίο ελπίζουμε να βρεθεί σύντομα και μία άλλη ονομασία). Μόνο ένας τρόπος υπάρχει λοιπόν: Να εισρεύσουν χρήματα μέσω του κοινοτικού προϋπολογισμού, που βρίσκεται ούτως ή άλλως υπό αναδιαπραγμάτευση».
Πάμε για «Ομόλογα ανοικοδόμησης» αντί για «ευρωομόλογα» ή «κορωνοομόλογα»; Σε συνέντευξή του στην Tagesspiegel ο πρώην πρόεδρος του Ευρωπαϊκού Κοινοβουλίου και των Γερμανών Σοσιαλδηματών (SPD) Μάρτιν Σουλτς σχολιάζει: «Βλέπουμε ότι η κ.Μέρκελ κινείται στην κατεύθυνση κοινού ομολογιακού δανείου σύμφωνα με το άρθρο 122 της Συνθήκης. Αυτός ο δρόμος οδηγεί στα κορωνο-ομόλογα. Και για μία ακόμη φορά η Άγκελα Μέρκελ μάλλον θα καταφέρει να οικειοποιηθεί ως δική της επιτυχία κάτι που για χρόνια αντιμαχόταν. ‘Ετσι όπως την ξέρω, στο τέλος δεν θα τα λέμε ‘κορωνο-ομόλογα’, αλλά ‘ομόλογα Μέρκελ’. Αλλά ας είναι. Αν αυτό οδηγεί σε πρακτικά αποτελέσματα και αποτρέπει κερδοσκοπικές επιθέσεις εις βάρος του ευρώ, γιατί οι χώρες τις ευρωζώνης θα λένε ‘όχι, δεν πρόκειται να μας χωρίσετε’, τότε θα έχει επιτευχθεί ουσιαστική πρόοδος».
«Η αλληλεγγύη δεν είναι δωρεάν»
Στη στάση της Γερμανίας έναντι της Ιταλίας εστιάζει η Welt
Επιφυλάξεις από την οικονομική επιθεώρηση Handelsblatt η οποία, σε σχόλιό της με τίτλο «Η αλληλεγγύη δεν είναι δωρεάν» προτείνει στις ευρωπαϊκές χώρες που επιδιώκουν πρόσθετα έσοδα να αυξήσουν τη φορολογία των οικονομικά ισχυρών. Όπως υποστηρίζει «μία ματιά στη στατιστική της Ευρωπαϊκής Κεντρικής Τράπεζας (EKT) υποδεικνύει ότι οι πολίτες στις χώρες που αντιμετωπίζουν προβλήματα, όπως η Ιταλία, η Ισπανία ή η Γαλλία, διαθέτουν μεγαλύτερη ιδιωτική περιουσία απ΄ό,τι συμβαίνει στη Γερμανία. Αυτό δεν οφείλεται μόνο στο μεγαλύτερο ποσοστό ιδιοκατοίκησης, αλλά και σε μία στρεβλή ανισοκατανομή φορολογικών βαρών μεταξύ κράτους και ιδιωτικής οικονομίας. Ο ιδιωτικός πλούτος αυξάνεται λόγω χαμηλής φορολόγησης, ενώ τα δημόσια οικονομικά δέχονται πιέσεις. Πλούσιοι πολίτες, πτωχό κράτος; Με αυτό το μοντέλο καμία χώρα δεν μπορεί να υπερβεί μία βαριά κρίση. Σε αντίθεση με τη Γερμανία είναι απολύτως δικαιολογημένη η απαίτηση για υψηλότερο φόρο περιουσίας και κληρονομιάς στην Ιταλία, προκειμένου να αντιμετωπιστούν τα οικονομικά βάρη της πανδημίας του κορωνοϊού».
Σε υψηλούς τόνους το σχόλιο της εφημερίδας Die Welt: «Οι Ιταλοί μπορεί να λένε ότι είναι απογοητευμένοι από τους Γερμανούς. Αλλά αντιστρόφως και οι Γερμανοί, οι Ολλανδοί, οι Φινλανδοί, οι Αυστριακοί και άλλες χώρες της ΕΕ που εστιάζουν στην (οικονομική) σταθερότητα είναι απογοητευμένοι από την ευρωπαϊκή πολιτική που ακολουθεί ο Κόντε από τότε που ανήλθε στην εξουσία, πριν δύο χρόνια. Ήδη ο πρώτος του κυβερνητικός συνασπισμός με τη συμμετοχή των Πέντε Αστέρων και της εθνολαϊκιστικής Λέγκα προκαλούσε δυσκολίες στις Βρυξέλλες. Αλλά και στη σημερινή συμμαχία με τους σοσιαλδημοκράτες ο Κόντε επιδιώκει τη μέγιστη δυνατή ένταση. Και η Γερμανία παρουσιάζεται συνεχώς ως εξιλαστήριο θύμα για τους Ιταλούς. Η γερμανική κυβέρνηση, λένε, υπαγορεύει στη νότια Ευρώπη μία πολιτική, που είναι υπεύθυνη και για τις ελλείψεις στο σύστημα υγείας. Είναι όμως γεγονός ότι από τότε που ξέσπασε η κρίση χρέους, πριν δέκα χρόνια, η Ιταλία δεν έχει τηρήσει ούτε για μία χρονιά τους συμπεφωνημένους κανόνες του συμφώνου σταθερότητας- επομένως ούτε καν υπάρχει η υποτιθέμενη πολιτική λιτότητας, την οποία μέμφεται».
Φαύλος κύκλος στην Ιταλία
Mε τα κορωνο-oμόλογα οι Ευρωπαίοι ηγέτες θα έστελναν στους επενδυτές ένα μήνυμα: καμία χώρα δεν πρόκειται να χρεοκοπήσει, επισημαίνει η ΤΑΖ
«Μη φοβάστε τα κορωνομόλογα», αντιτείνει η Tageszeitung (TAZ) σε πρωτοσέλιδο σχόλιό της και προειδοποιεί ότι βρισκόμαστε σε φαύλο κύκλο: «Οι επενδυτές ανησυχούν μήπως η Ιταλία κυλήσει στην πτώχευση, γι αυτό απαιτούν υψηλά επιτόκια. Αλλά με τα υψηλά επιτόκια η Ιταλία δεν θα μπορεί να εξυπηρετήσει τα χρέη της και πράγματι θα κυλήσει στην πτώχευση. Πρόκειται για μία αυτοεκπληρούμενη προφητεία. Επί του παρόντος η ΕΚΤ αποτρέπει την κατάρρευση της ευρωζώνης, αγοράζοντας ιταλικά κρατικά ομόλογα για να συγκρατήσει το ύψος των επιτοκίων. Αλλά δεν είναι μόνιμη λύση αυτή. Χρειαζόμαστε κορωνο-ομόλογα. Γιατί κατ’ αυτόν τον τρόπο οι Ευρωπαίοι ηγέτες θα έστελναν στους επενδυτές ένα μήνυμα: καμία χώρα δεν πρόκειται να χρεοκοπήσει. Τελεία και παύλα».
Γιάννης Παπαδημητρίου
</doc>
<doc docid='dw_53212762' lang='ell' type='mono' source='https://www.dw.com/el/el/γιατί-οι-γερμανοί-δεν-θέλουν-ευρω-ομόλογα/a-53212762' term='κορωνοϊός'>
Υψηλοί τόνοι αναμένονται στη σύνοδο κορυφής της ΕΕ την Πέμπτη, η οποία γίνεται για μία ακόμη φορά μέσω τηλεδιάσκεψης. Οι Ευρωπαίοι ηγέτες μιλούν για αλληλεγγύη ανάμεσα στα κράτη-μέλη, την οποία ωστόσο δεν φαίνεται να αντιλαμβάνονται όλοι με τον ίδιο τρόπο. Ο παροιμιώδης «ελέφαντας στο δωμάτιο» δεν είναι άλλος από τα περίφημα ευρωομόλογα ή κορωνο-ομόλογα, όπως αποκαλούνται τελευταία.
Στόχος του εγχειρήματος είναι η κοινή ανάληψη χρέους από όλα τα κράτη-μέλη της ευρωζώνης, με κοινή εθύνη για την αποπληρωμή του κεφαλαίου, αλλά και των τόκων και με προοπτική να διαμοιραστούν τα χρήματα, ανάλογα με τις ανάγκες του καθενός. Αυτό σημαίνει ότι οι οικονομικά ισχυρές χώρες θα πλήρωναν υψηλότερο επιτόκιο από αυτό που καταβάλλουν σήμερα, ενώ αντιστοίχως θα μειωνόταν το βάρος των τόκων για τους οικονομικά ασθενέστερους. Εάν όμως ένας από τους οφειλέτες κήρυττε στάση πληρωμών, τα υπόλοιπα κράτη-μέλη θα έπρεπε να επωμισθούν τις υποχρεώσεις του, δηλαδή την αποπληρωμή των δανείων του.
Εννέα οι «πρόθυμοι» για το ευρωομόλογο
Παλιότερη γελοιογραφία στην ιταλική Libero: η Μέρκελ επιβάλλει πρόστιμα
Ασφαλώς είναι μία ελκυστική προοπτική για χώρες όπως η Ιταλία και η Ισπανία, που έχουν ήδη υψηλό δημόσιο χρέος και θα προτιμούσαν τη χρηματοδότηση μέσω κοινού ομολόγου από μία προσφυγή στον Ευρωπαϊκό Μηχανισμό Σταθερότητας (ESM). Το ευρωομόλογο στηρίζουν επίσης η Γαλλία και άλλες έξι ευρωπαϊκές χώρες. Την ίδια στιγμή Ολλανδία, Αυστρία, Φινλανδία και Γερμανία επιμένουν στην άρνησή τους, γιατί φοβούνται ότι ένα κοινό ομόλογο θα άνοιγε τον ασκό του Αιόλου. Το επιχείρημά τους: οι ενδιαφερόμενες χώρες θα έβλεπαν το ευρωομόλογο ως «λευκή κάρτα», ώστε πάλι να αναβάλουν πολιτικές και οικονομικές μεταρρυθμίσεις. Να μην εξυγιάνουν τον προϋπολογισμό τους, να μην εκσυγχρονίσουν την αγορά εργασίας, τα συστήματα κοινωνικής ασφαλισης, τη φορολογική νομοθεσία τους.
Τα ευρωομόλογα είναι ο «λάθος δρόμος» για να αντιμετωπιστούν οι συνέπειες της πανδημίας, επανέλαβε η καγκελάριος Άνγκελα Μέρκελ μιλώντας, τη Δευτέρα, στο προεδρείο του Χριστιανοδημοκρατικού Κόμματος (CDU). Στη συνεδρίαση που έγινε μέσω τηλεδιάσκεψης επήλθε συμφωνία, επισημαίνουν οι συμμετέχοντες, ότι μία κοινή ανάληψη κινδύνου θα προκαλούσε έντονες αντιδράσεις στη Γερμανία. Ενδεικτικό το σχόλιο του Φρίντριχ Μερτς, άλλοτε επικεφαλής της Κ.Ο. του κόμματος, ο οποίος διεκδικεί την προεδρία των Χριστιανοδημοκρατών. Σε μήνυμά του μέσω Twitter ο Μερτς επισημαίνει ότι μέχρι στιγμής η Ιταλία δεν αποδέχεται την οικονομική βοήθεια που διαθέτει η ΕΕ (μέσω του ESM) και προφανώς «αυτό δείχνει ότι η Ιταλία δεν αντιμετωπίζει καμία επείγουσα ανάγκη χρηματοδότησης, αλλά προσπαθεί να πιάσει απάγκιο σε εποχές κορωνοϊού για να εξασφαλίσει άνευ ορίων αναχρηματοδότηση του κρατικού προϋπολογισμού...»
Ένας για όλους, όλοι για έναν;
Διαδήλωση στην Αθήνα κατά των μέτρων λιτότητας
Ήδη στην περίοδο της ευρω-κρίσης κάποιοι πρότειναν την έκδοση ευρωομολόγων. Το 2010 η Άνγκελα Μέρκελ, μιλώντας στην Ομοσπονδιακή Βουλή, απαντούσε ότι «κάθε βραχυπρόθεσμη απόφαση για σταθεροποίηση ενός κράτους-μέλους πρέπει να συνάδει με τους μακροπρόθεσμους στόχους για τη σταθερότητα της οικονομικής και νομισματικής ένωσης ως συνόλου». Ήταν η εποχή που Ελλάδα, Ιταλία, Ισπανία, Πορτογαλία και Ιρλανδία βρίσκονταν ενώπιον της χρεοκοπίας. Η Μέρκελ έλεγε ότι «ο γερμανικός λαός εγκατέλειψε το μάρκο, έχοντας εμπιστοσύνη σε ένα σταθερό ευρώ και αυτή η εμπιστοσύνη δεν επιτρέπεται να πληγεί σε καμία περίπτωση». Γι αυτό, συμπλήρωνε, «καλός Ευρωπαίος δεν είναι εκείνος που παρέχει γρήγορη βοήθεια, αλλά εκείνος που τηρεί τις ευρωπαϊκές συνθήκες και το εκάστοτε εθνικό δίκαιο, διασφαλίζοντας κατ’ αυτόν τον τρόπο τη σταθερότητα στην ευρωζώνη».
Πράγματι, το άρθρο 125 της Συνθήκης αναφέρει ότι κάθε κράτος-μέλος αναλαμβάνει την ευθύνη για το χρέος του. Από το 1993 η Γερμανία είχε ξεκαθαρίσει ότι η συγκεκριμένη ρήτρα («no-bail-out») αποτελεί προϋπόθεση για τη συμμετοχή της στο ευρώ. Ο τότε υπουργός Οικονομικών Τέο Βάιγκελ ξεκαθάριζε ότι «δεν αναλαμβάνουμε χρέη άλλων χωρών, δεν θα γίνουμε κοινότητα χρέους». Τον Ιούνιο του 2012 η Άνγκελα Μέρκελ δήλωνε ότι «εργαλεία όπως τα ευρωομόλογα, τα euro-bills ή το Ταμείο Κοινής Ευθύνης όχι μόνο αντίκεινται στο γερμανικό Σύνταγμα, αλλά θεωρώ ότι και από οικονομικής απόψεως είναι λανθασμένα και αντιπαραγωγικά». Αντ’ αυτού η Μέρκελ πρότεινε να καθιερωθεί το δίκαίωμα άμεσης πρόσβασης (Durchgriffsrecht) στον οικονομικό έλεγχο χωρών που παραβιάζουν τους κανόνες δημοσιονομικής πειθαρχίας. Ωστόσο ποτέ δεν στήριξε την πρόταση να θεσπιστεί το αξίωμα ενός Υπουργού Οικονομικών της ΕΕ, εκτιμώντας πως μία τέτοια απόφαση θα κατέλυε την εθνική κυριαρχία σε ζητήματα δημοσιονομικής πολιτικής.
Τι πιστεύουν οι ίδιοι οι πολίτες;
40% των Γερμανών υπέρ του ευρωομολόγου
Σε εποχές πανδημίας οι ίδιοι οι Γερμανοί φαίνονται πάντως πιο δεκτικοί στην ιδέα των ευρωομολόγων απ΄ότι στην περίοδο της ευρω-κρίσης. Σύμφωνα με πρόσφατες δημοσκοπήσεις περίπου το 40% των Γερμανών στηρίζει τη σχετική πρόταση. Εξίσου μεγάλο, γύρω στο 40%, είναι το ποσοστό εκείνων που την απορρίπτουν, ενώ ένας στους πέντε παραμένει αναποφάσιστος. Την ίδια στιγμή στην Ιταλία επικρατούν έντονες αντιδράσεις για την άρνηση του Βερολίνου να συναινέσει στην έκδοση ευρωομολόγων. Σύμφωνα με πρόσφατη σφυγμομέτρηση το 52% των Ιταλών θεωρεί «πιο φιλική χώρα» την Κίνα, ενώ το 45% αναφέρει ως «πιο εχθρική χώρα» τη Γερμανία.
Η συζήτηση περί ευρωομολόγων ανακαλεί μνήμες του 2013, όταν η «Εναλλακτική για τη Γερμανία» (AfD) καθιερωνόταν ως το νέο δεξιό-φιλελεύθερο, αλλά και ευρω-σκεπτικιστικό κόμμα της Γερμανίας. Στα επόμενα χρόνια, με αφορμή την προσφυγική κρίση, η AfD εξελίχθηκε σε ακροδεξιό κόμμα, διατηρώντας τον αντιευρωπαϊκό της προσανατολισμό. Η συναίνεση του Βερολίνου στα ευρωομόλογα θα ήταν βούτυρο στο ψωμί της AfD, προσφέροντας την ευκαιρία για μία καμπάνια αντίστοιχη με εκείνη που είχε οδηγήσει στην έξοδο της Μ.Βρετανίας από την «ΕΕ των 28». Επιπλέον, επισημαίνουν οι αντίπαλοι του εγχειρήματος, η έκδοση ευρωομολόγου θα είχε υψηλό αντίτιμο για τους Γερμανούς φορολογούμενους ακόμη κι αν δεν υπήρχε κοινή ανάληψη οικονομικού κινδύνου. Και αυτό γιατί τα όποια νέα χρέη θα έπρεπε να προστεθούν στις ήδη υπάρχουσες υποχρεώσεις της Γερμανίας, που μόνο για την ομοσπονδιακή κυβέρνηση ξεπερνούν πλέον το ένα τρισεκατομμύριο ευρώ, ανεβάζοντας κατ΄αντιστοιχία τους τόκους αποπληρωμής. Μία άνοδος του επιτοκίου κατά 1% συνεπάγεται πρόσθετη οικονομική επιβάρυνση δισεκατομμυρίων.
«Ομόλογα ανοικοδόμησης» ο συμβιβασμός;
Απομένει λοιπόν να δούμε που θα καταλήξει, αν καταλήξει ήδη την Πέμπτη, η κρίσιμη σύνοδος κορυφής μέσω τηλεδιάσκεψης. Κάποιοι υποστηρίζουν ότι τελικά οι Γερμανοί θα υποχωρήσουν, τουλάχιστον εν μέρει, δίνοντας τη συγκατάθεσή τους για ένα ομολογιακό δάνειο ειδικού σκοπού και περιορισμένης χρονικής διάρκειας, το οποίο θα φέρει την ονομασία «ομόλογο ανοικοδόμησης». Είναι μία ιδέα, την οποία στηρίζουν και επιφανείς Γερμανοί οικονομολόγοι.
Σαμπίνε Κίνκαρτς
Επιμέλεια: Γιάννης Παπαδημητρίου
</doc>
<doc docid='dw_53207993' lang='ell' type='mono' source='https://www.dw.com/el/el/zeit-η-ώρα-του-σωτήρη-τσιόδρα/a-53207993' term='κορωνοϊός'>
Υπό τον τίτλο «Η ώρα του Σωτήρη Τσιόδρα» η γερμανική εβδομαδιαία εφημερίδα Die Zeit δημοσιεύει στην ηλεκτρονική της διεύθυνση εκτενές άρθρο, εξαίροντας τον τρόπο με τον οποίο η Ελλάδα διαχειρίζεται μέχρι στιγμής την πανδημία του κορωνοϊού. «Στην ευρωκρίση η Ελλάδα θεωρούνταν αποτυχημένο κράτος. Τώρα η κυβέρνηση χειρίζεται υποδειγματικά την κρίση του κορωνοϊού. Αυτό σχετίζεται και με τον επικεφαλής λοιμωξιολόγο», αναφέρει η εφημερίδα, παραπέμποντας τόσο σε πρόσφατη ανάλυση του think tank Bridge που κατέτασσε την Ελλάδα πρώτη μεταξύ δέκα ευρωπαϊκών χωρών ως προς τη στρατηγική αντιμετώπισης του ιού όσο και σε πρόσφατη συνέντευξη του ισραηλινού ιστορικού και φιλοσόφου Χαράρι ο οποίος επαίνεσε την Ελλάδα για τον τρόπο που διαχειρίζεται την κρίση. «Ειδικά η χώρα της χρόνιας κρίσης Ελλάδα καταγράφει εκπληκτικές επιτυχίες στη μάχη κατά της πανδημίας», σχολιάζει η Zeit.
Σύμφωνα με την εφημερίδα «οι αριθμοί μιλούν από μόνοι τους. Με 11 νεκρούς λόγω κορωνοϊού ανά ένα εκατομμύριο κατοίκους η Ελλάδα βρίσκεται στην 58η θέση παγκοσμίως και στην 21η στην ΕΕ. Στη Γερμανία ο αριθμός των θανάτων σε σχέση με τον πληθυσμό είναι πέντε φορές μεγαλύτερος, σε Ιταλία και Ισπανία 30 φορές. Όσον αφορά τα επιβεβαιωμένα κρούσματα η Ελλάδα βρισκόταν πριν από τρεις εβδομάδες στην 66η θέση, σήμερα βρίσκεται στην 85η.
Καλά προετοιμασμένη η κυβέρνηση
«Η κυβέρνηση είχε κάθε λόγο να αντιδράσει άμεσα. Η πανδημία βρήκε την Ελλάδα σε μια μάλλον μη ευνοϊκή χρονική συγκυρία» γράφει η Zeit
Αυτό οφείλεται σε μεγάλο βαθμό στον Σωτήρη Τσιόδρα. Ως επικεφαλής της επιστημονικής ομάδας του ελληνικού υπουργείου Υγείας για τον κορωνοϊό έχει συνδιαμορφώσει καθοριστικά τη στρατηγική για τον περιορισμό της νόσου. Ο σπουδαγμένος στο Χάρβαρντ και το ΜΙΤ γιατρός απολαμβάνει διεθνούς φήμης ως ειδήμων σε μολυσματικές ασθένειες. Ο πρωθυπουργός Κυριάκος Μητσοτάκης δεν χρειάστηκε να σκεφτεί πολύ όταν στα τέλη του 2019 κάλεσε τον 55χρονο να αναλάβει ειδικός σύμβουλός του για την επιδημία του κορωνοϊού.
Εβδομάδες πριν ο ιός φτάσει στην Ελλάδα ήταν ήδη έτοιμα τα σχέδια έκτακτης ανάγκης. Έτσι η κυβέρνηση μπόρεσε να αντιδράσει τάχιστα όταν εμφανίστηκε στις 26 Φεβρουαρίου το πρώτο κρούσμα στη Θεσσαλονίκη […]. Αμέσως ο Μητσοτάκης επέβαλε την απαγόρευση των αποκριάτικων παρελάσεων που θα γίνονταν την επόμενη εβδομάδα. Ήταν μια μάλλον μη δημοφιλής απόφαση που όμως έδειξε στους Έλληνες ότι τα πράγματα σοβαρεύουν», επισημαίνει η εφημερίδα, παραπέμποντας στα περιοριστικά μέτρα που ακολούθησαν.
«Η κυβέρνηση είχε κάθε λόγο να αντιδράσει άμεσα. Η πανδημία βρήκε την Ελλάδα σε μια μάλλον μη ευνοϊκή χρονική συγκυρία. Μετά από οκτώ χρόνια κρίσης κατά τα οποία η χώρα απώλεσε πάνω από το ένα τέταρτο της οικονομικής της ισχύος, το κρατικό σύστημα υγείας βρίσκεται σε απελπιστική κατάσταση. Παντού υπάρχουν ελλείψεις προσωπικού. Πάνω από 20.000 γιατροί μετανάστευσαν τα χρόνια της κρίσης. Στα νοσοκομεία λείπει συχνά στοιχειώδης εξοπλισμός. Όταν εμφανίστηκε το πρώτο κρούσμα, τα δημόσια νοσοκομεία μετρούσαν μόλις 565 κλίνες σε μονάδες εντατικής θεραπείας. Σε χρόνο ρεκόρ το υπουργείο Υγείας προσέλαβε 4.200 γιατρούς και αύξησε τη διαθεσιμότητα στις ΜΕΘ στα 910 κρεβάτια. Και μπορεί με 8,5 κλίνες ΜΕΘ ανά 100.000 άτομα η Ελλάδα να συνεχίζει να διαθέτει συγκριτικά λίγα κρεβάτια […] ωστόσο χάρη στην προνοητική διαχείριση της κρίσης από πλευράς της κυβέρνησης αυτή τη στιγμή δεν χρειάζεται ούτε καν το 10% των διαθέσιμων κρεβατιών για ασθενείς Coviv-19.
Η Zeit σχολιάζει ότι προκαλεί έκπληξη «με πόση πειθαρχία ακολουθούν οι Έλληνες τα περιοριστικά μέτρα, κάτι που δεν είναι αυτονόητο σε μια χώρα όπου συχνά οι απαγορεύσεις δεν έχουν αποτέλεσμα και όπου η ατομική ελευθερία φαίνεται να είναι το μέτρο των πάντων.''Ωριμάσαμε, λέει ο Μητσοτάκης''», ο οποίος, όπως σημειώνει η εφημερίδα, αν και έχει καλά εφόδια με σπουδές σε Harvard και Stanford και έχοντας εργαστεί στις Chase και McKinsey, παραδέχεται την ίδια ώρα ότι «τους τελευταίους μήνες έχω μάθει πολλά: πόσο γρήγορα πρέπει να λαμβάνεις αποφάσεις ακόμη και όταν δεν έχεις διαθέσιμες όλες τις πληροφορίες».
Οι πραγματικές προκλήσεις έπονται
«Ακόμη δεν μπορούν να εκτιμηθούν οι απώλειες για τον ελληνικό τουρισμό, τον σημαντικότερο πυλώνα της οικονομίας (...) Σε κίνδυνο βρίσκονται 700.000 θέσεις εργασίας στον κλάδο»
[…] Οι Έλληνες αξιολογούν θετικά την κυβέρνησή τους ως προς τη διαχείριση της κρίσης. Σχεδόν 8 στους 10 ερωτηθέντες σε δημοσκόπηση από τα μέσα Απριλίου θεωρούν σωστά τα μέτρα και μόλις 10% υπερβολικά. Το 63% θεωρούν τον Μητσοτάκη καταλληλότερο πρωθυπουργό ενώ μόλις το 19% εμπιστεύεται σε αυτό το πεδίο τον αριστερό αρχηγό της αντιπολίτευσης Αλέξη Τσίπρα. Το συντηρητικό κυβερνών κόμμα της ΝΔ επωφελείται επίσης από τη διαχείριση της κρίσης. […] Συμπέρασμα: σε αντίθεση με την κρίση χρέους που είχε οδηγήσει σε ρήξεις, η επιδημία του κορωνοϊού φέρνει σταθεροποίηση στο πολιτικό οικοδόμημα».
Ωστόσο, όπως επισημαίνει η Zeit, «απομένει να δει κανείς πόσο θα κρατήσει αυτό. Διότι οι οικονομικές συνέπειες της κρίσης είναι καταστροφικές και το κόστος τεράστιο. Για τη στήριξη της οικονομίας και την επιδότηση της εκ περιτροπής εργασίας η κυβέρνηση θα δαπανήσει μέχρι τα τέλη Μαΐου τουλάχιστον 14 δις ευρώ, δηλαδή πάνω από το 7% του ΑΕΠ. Σε περίπτωση παράτασης των περιοριστικών μέτρων ο λογαριασμός αυξάνεται σε τουλάχιστον 17 δις ευρώ. Και ακόμη δεν μπορούν να εκτιμηθούν οι απώλειες για τον ελληνικό τουρισμό, τον σημαντικότερο πυλώνα της οικονομίας. Δυο στους τρεις ξενοδόχους εκφράζουν φόβους για κήρυξη πτώχευσης. Σε κίνδυνο βρίσκονται 700.000 θέσεις εργασίας στον κλάδο. Συνεπώς οι πραγματικές προκλήσεις μάλλον έπονται για τον διαχειριστή της κρίσης Μητσοτάκη.
Επιπλέον, παρά τις επιτυχίες οι κίνδυνοι της επιδημίας δεν έχουν επ'΄ουδενί αποσοβηθεί. Ο λοιμωξιολόγος Σωτήρης Τσιόδρας προειδοποιεί ότι είναι πολύ νωρίς για τη λήξη του συναγερμού. ''Εάν κάνουμε τώρα το παραμικρό λάθος μπορεί να θέσουμε σε κίνδυνο τα κεκτημένα'' όπως είπε».
Επιμέλεια: Κώστας Συμεωνίδης
</doc>
<doc docid='dw_53210554' lang='ell' type='mono' source='https://www.dw.com/el/el/θα-ζημίωναν-ή-θα-ωφελούσαν-τα-ευρωομόλογα-την-ιταλία/a-53210554' term='κορωνοϊός'>
Την έκδοση κορωνο-ομολόγων για την αντιμετώπιση των συνεπειών της πανδημίας αξίωσε εκ νέου ο ιταλός πρωθυπουργός Κόντε, αυτή τη φορά μέσα από συνέντευξή του στη γερμανική εφημερίδα Süddeutsche Zeitung. Η υπόσχεσή του ωστόσο ότι οι γερμανοί φορολογούμενοι δεν θα πρέπει να επωμιστούν την ευθύνη για το ιταλικό χρέος αντίκειται ουσιαστικά στο πνεύμα της έκδοσης κοινού χρέους. Αντιλαμβάνεται ενδεχομένως η Ιταλία διαφορετικά την έννοια των κοινών ομολόγων; Aυτό το ερώτημα τέθηκε στον Φρίντριχ Χάινεμαν από το κέντρο Ευρωπαϊκών Οικονομικών Ερευνών ZEW σε συνέντευξή του στη Deutsche Welle.
«Υπάρχει ένα μεγάλο εύρος (ερμηνειών). Καταρχήν είναι δικαιολογημένος ο φόβος της Ιταλίας για το πώς θα διαχειριστεί το χρέος της μετά το οικονομικό αυτό σοκ. Ουσιαστικά βρίσκεται σε απεγνωσμένη αναζήτηση λύσεων. Και είναι λογικό να αναζητείς λύσεις όταν δεν μπορείς να επωμιστείς όλο το βάρος μόνος σου. Εκτιμώ ότι το ζητούμενο δεν είναι τα νέα χρέη που θα προστεθούν λόγω κορωνοϊού, αλλά τα παλιά χρέη που πρέπει να αναχρηματοδοτηθούν. Οι Ιταλοί έχουν μια κρυφή ελπίδα ότι οι Ευρωπαίοι θα τους βοηθήσουν. Είναι και ένας από τους λόγους που είναι τόσο ασαφείς, αφού δεν μπορούν να εκφράσουν την αλήθεια, ότι δηλαδή στην πραγματικότητα θέλουν να μεταφέρουν χρέος τους στην Ευρώπη. Διότι γνωρίζουν ότι αυτό δεν μπορεί να εξηγηθεί στους ψηφοφόρους της βόρειας Ευρώπης».
Περί «κρυφών» ευρωομολόγων
Ο οικονομολόγος Φρίντριχ Χάινεμαν από το κέντρο Ευρωπαϊκών Οικονομικών Ερευνών ZEW
Δεν θα μπορούσαν ενδεχομένως να εκδοθούν ομόλογα όπου ένα κράτος θα αναλαμβάνει ευθύνες βάσει του μεριδίου του στον κοινοτικό προϋπολογισμό; Ασφαλώς», εκτιμά ο επιφανής οικονομολόγος. «Τέτοια κοινά ομόλογα έχουμε ήδη, τα ομόλογα του Ευρωπαϊκού Μηχανισμού Σταθερότητας. Ο ΕSM εκδίδει ομόλογα για να αναχρηματοδοτείται. Οι 19 χώρες της Ευρωζώνης φέρουν όμως ευθύνη μόνο μέχρι ενός συγκεκριμένου ορίου. Στην περίπτωση αυτή μιλάμε για μερική ευθύνη. Ο ESM έχει δυνατότητες παροχής δανείων ύψους 500 δις ευρώ. Το γερμανικό μερίδιο ευθύνης περιορίζεται στα 190 δις ευρώ. Ουσιαστικά πρόκειται για ένα είδος ευρωομολόγων περιορισμένης ευθύνης. Επί της αρχής θα μπορούσε να γίνει το ίδιο στον ευρωπαϊκό προϋπολογισμό, όπου κάθε χώρα θα εισφέρει βάσει της συνεισφοράς του στις οικονομικές επιδόσεις. Εάν ο κοινοτικός προϋπολογισμός χρηματοδοτούσε τώρα τα κόστη του κορωνοϊού, τότε η Γερμανία θα είχε μερίδιο 25% περίπου και η Ιταλία 13%. Τα μοντέλα αυτά υπάρχουν ήδη».
Ποια θα ήταν όμως η διαφορά με τα κορωνο-ομόλογα; Το καινούργιο στα κορωνο-ομόλογα θα ήταν η συνολική ευθύνη. Το γνωρίζουμε από άλλες περιπτώσεις. Όταν για παράδειγμα ένα ζευγάρι αγοράζει σπίτι, τότε ευθύνη φέρουν και οι δυο. Η τράπεζα μπορεί να πάει και να πει ότι ένας από τους δυο θα πληρώσει το σύνολο των οφειλών χωρίς περιορισμούς και όρια. Αυτή είναι επί της αρχής η ιδέα των κορωνο-ομολόγων».
Αρνητικό το μήνυμα προς τις αγορές
Ο ESM έχει δυνατότητες παροχής δανείων ύψους 500 δις ευρώ
Πώς θα επηρέαζαν όμως ενδεχόμενα κορωνο-ομόλογα την μακροπρόθεσμη πιστοληπτική ικανότητα Ισπανίας και Ιταλίας; «Είναι πολύ σχετικό το ερώτημα διότι στις χρηματαγορές το σημαντικότερο είναι πάντα τι μηνύματα εκπέμπονται. Η πιστοληπτική ικανότητα κρίνεται σε μεγάλο βαθμό από τη φήμη. Εάν η Ευρώπη πει τώρα ότι εκδίδει κορωνο-ομόλογα κοινής ευθύνης, τότε τα κανονικά ιταλικά ή ισπανικά ομόλογα θα είναι πλέον δευτεροκλασάτα. Ενδεχομένως οι επενδυτές να σκέφτονταν στην περίπτωση αυτή ότι από τη στιγμή που οι Ευρωπαίοι εκδίδουν κοινά ομόλογα, δεν πιστεύουν και οι ίδιοι πλέον ότι μπορούν να αποπληρωθούν εμπρόθεσμα τα κανονικά εθνικά κρατικά ομόλογα. Εν τέλει τα κορωνο-ομόλογα μπορούν να βλάψουν την αξιοπιστία μιας χώρας, όπως της Ιταλίας διότι θα υποδηλώσουν ότι ποιοτικά τα ιταλικά ομόλογα δεν γίνονται πλέον αποδεκτά».
Μέσα από διάφορες συνεντεύξεις του ο ιταλός πρωθυπουργός Κόντε έχει αποκλείσει το ενδεχόμενο υπαγωγής στον «στιγματισμένο» Ευρωπαϊκό Μηχανισμό Σταθερότητας, με το επιχείρημα ότι μια χώρα που προσφεύγει στον ESM έχει ουσιαστικά χρεοκοπήσει. Συμμερίζεται ο οικονομολόγος αυτή την εκτίμηση και τις ανησυχίες;
«Θα υποχωρούσε η πιστοληπτική ικανότητα σε περίπτωση ενεργοποίησης του ESM; Ας δούμε τα πετυχημένα παραδείγματα της Ιρλανδίας, της Πορτογαλίας και της Ισπανίας που το 2010 βίωναν επίσης κρίση. Για μερικά χρόνια έπαιρναν χρήματα από τον ESM. Έτσι κέρδισαν χρόνο, έκαναν μεταρρυθμίσεις και χάρη στους όρους της Τρόικας μπήκαν και πάλι στο σωστό δρόμο. Στη συνέχεια μπόρεσαν να χρηματοδοτηθούν και πάλι αυτόνομα από τις αγορές. Αυτό πήγε πολύ καλά. Είμαι απολύτως βέβαιος ότι τα κορωνο-ομόλογα θα επέφεραν πολύ μεγαλύτερο πλήγμα στη φήμη της Ιταλίας απ΄ ότι ο ESM».
Συνέντευξη: Μπερντ Ρίγκερτ
Eπιμέλεια: Κώστας Συμεωνίδης
</doc>
<doc docid='dw_53160565' lang='ell' type='mono' source='https://www.dw.com/el/el/έλληνες-νοσηλευτές-κατά-του-κορωνοϊού-στη-γερμανία-ii/a-53160565' term='κορωνοϊός'>
«Τον πρώτο καιρό κουβάλαγα όλες τις εικόνες στο σπίτι. Σκεφτόμουν τι θα μπορούσα να έχω κάνει καλύτερα, μήπως παρέλειψα κάτι. Τώρα έχουμε μπει σε μια σωστή ροή της δουλειάς και όλο αυτό κυλάει κάπως αυτόματα» λέει με χαμηλή φωνή η Άννα Πάνου. Είναι νοσηλεύτρια και εδώ και έξι χρόνια βρίσκεται στη Γερμανία. Τα τελευταία δυο χρόνια εργάζεται σε ένα νοσοκομείο στο Χάιλμπρον. Το Γυναικολογικό Τμήμα όπου δούλευε μετατράπηκε σε πτέρυγα για ασθενείς με κορονοϊό πριν από ένα μήνα. «Έχω δυο παιδάκια και μια ηλικιωμένη μητέρα που ζει μαζί μας. Στην αρχή όταν άκουσα πως οι ασθενείς που θα φροντίζουμε θα είναι με κορωνοϊό φοβήθηκα πολύ. Ένα μήνα μετά μπορώ να πω ότι έχουμε συνηθίσει στις καινούργιες συνθήκες. Προσπαθούμε και παίρνουμε όλα τα απαραίτητα μέτρα για να προστατευθούμε. Νομίζω πως είμαστε σε καλό δρόμο και χαίρομαι πολύ που μπορούμε να βοηθήσουμε» λέει η 39χρονη νοσηλεύτρια.
Η Άννα έφυγε μαζί με τον άντρας της από την Αθήνα εξαιτίας της οικονομικής κρίσης και εγκαταστάθηκε στη Γερμανία πριν από έξι χρόνια. Το 2006 τελείωσε τις σπουδές νοσηλευτικής στο ΤΕΙ Αθήνας. Παράλληλα απέκτησε και τη δωδεκάχρονη σήμερα κόρη της και θέλησε να αφιερωθεί σε αυτήν. «Η νοσηλευτική ήταν όμως πάντα το πάθος μου. Ήταν αυτό που πάντα ήθελα να κάνω. Πριν από δυο χρόνια βρήκα μια σχετική ιστοσελίδα για την απασχόληση νοσηλευτών κι έτσι απέκτησα τη δουλειά σε αυτό το νοσοκομείο» δηλώνει γεμάτη ικανοποίηση.
Οι ηλικιωμένοι δεν έχουν πια κοινές δραστηριότητες
Η οικονομική κρίση ήταν ο λόγος που οδήγησε την 37χρονη Βασιλική Γκοσμποδίνη από τη Θεσσαλονίκη στο Ντίσελντορφ
Η οικονομική κρίση ήταν και ο λόγος που οδήγησε την 37χρονη Βασιλική Γκοσμποδίνη από τη Θεσσαλονίκη να εγκατασταθεί μαζί με τον σύζυγό της νοσηλευτή στο Ντίσελντορφ. Η Βασιλική είχε σπουδάσει πληροφορική και εργαζόταν στη Siemens. «Φτιάχναμε τσιπάκια για πυραύλους» λέει. Όταν η εταιρεία πήγε στη Βουλγαρία έμεινε χωρίς δουλειά. Δύσκολα τα πράγματα και για τον άντρα της και έτσι η λύση της Γερμανίας ήταν μονόδρομος. Ο σύζυγος της βρήκε εύκολα δουλειά σε ένα συγκρότημα φροντίδας ηλικιωμένων έξω από το Ντίσελντορφ όπου σήμερα εργάζονται και οι δυο. Η ίδια πήρε την απόφαση να σπουδάσει για τρία χρόνια νοσηλευτική μετά από παρότρυνση κυρίως του προϊσταμένου του συζύγου της.
Στο συγκρότημα όπου εργάζεται ζουν 56 ηλικιωμένοι. «Όταν ξεκίνησε η κρίση του κορωνοϊού πήραμε αμέσως μέτρα. Έκλεισαν για όλους οι πόρτες. Συγγενείς και φίλοι μπορούν να δουν τους δικούς τους μόνο από μακριά. Μπορούν να βγουν στο μπαλκόνι και να χαιρετισθούν. Ακόμα, όλο το προσωπικό φοράει μάσκες. Χρησιμοποιούμε συχνότερα αντισηπτικά και κάνουμε απολυμάνσεις. Οι ένοικοι δεν επιτρέπεται πλέον να έχουν κοινές δραστηριότητες. Ακόμα σταμάτησαν να έρχονται οι φυσιοθεραπευτές, οι κομμώτριες, οι ποδολόγοι. Κρατάμε τις αποστάσεις των δυο μέτρων» λέει η Βασιλική, η οποία συμπληρώνει με ανακούφιση ότι ευτυχώς μέχρι στιγμής δεν έχουν κανένα κρούσμα. «Καμιά φορά σκέφτομαι πως θα μπορούσαν να είναι ο παππούς μου και η γιαγιά μου. Θα πρέπει να προσέχουμε πολύ μην πάθουν κάτι» συμπληρώνει με τρυφερότητα.
Εικόνες που δεν ξεχνιούνται
H νοσηλεύτρια Άννα Πάνου ζει εδώ και έξι χρόνια στη Γερμανία
Η καθημερινότητα της Άννας στο νοσοκομείο του Χάιλμπρον με τους ασθενείς με κορωνοϊό είναι πιο σκληρή. Κάποιες εικόνες δεν θα τις ξεχάσει ποτέ. «Ένα πρωί μπήκα στο θάλαμο όπου νοσηλευόταν μια 58χρονη ασθενής. Ήμουν νυχτερινή βάρδια. Όλη τη νύχτα όλα κυλούσαν καλά, όλα ήταν πολύ ήσυχα, οι μετρήσεις σωστές. Από τη μια στιγμή στην άλλη κυριολεκτικά αυτό άλλαξε. Ξαφνικά τη βλέπω ότι είχε δυσκολία στην αναπνοή. Χρειάστηκε να αντιδράσουμε πολύ γρήγορα και να την μεταφέρουμε στην εντατική. Ήταν έξι παρά δέκα το πρωί. Λίγο πριν από τη λήξη της βάρδιας μου. Μετά από δυο μέρες μάθαμε πως η ασθενής κατέληξε. Κι όμως εκείνη τη νύχτα ήταν τόσο καλά, τόσο αισιόδοξη, όλο έλεγε ‘είμαι καλά’» λέει η Άννα με φανερή τη συγκίνηση στη φωνή της.
Γενικά πάντως δηλώνει αισιόδοξη και πιστεύει ότι τα πράγματα θα πάνε καλά παρόλο που «την τελευταία εβδομάδα είχαμε αρκετούς θανάτους. Κυρίως ηλικιωμένοι με αρκετά προβλήματα υγείας. Στην αρχή ήμασταν όλοι πολύ αισιόδοξοι αλλά όσο να ναι μας αποθάρρυνε η τελευταία εβδομάδα».
«Δεν με νοιάζει να πεθάνω…»
«Κάποιοι μου λένε πως έχω ζήσει πολύ, δεν έχω κανέναν δικό μου και δεν με νοιάζει να πεθάνω» λέει η Βασιλική
Στο συγκρότημα όπου εργάζεται η Βασιλική τα αισθήματα των ενοίκων είναι ανάμεικτα: «Κάποιοι μου λένε πως έχω ζήσει πολύ, δεν έχω κανέναν δικό μου και δεν με νοιάζει να πεθάνω. Άλλοι πάλι δεν έχουν καταλάβει τι ακριβώς συμβαίνει. Είμαστε και λίγο απομονωμένα εδώ μέσα σε ένα δάσος. Αυτοί που ενοχλούνται περισσότερο είναι αυτοί που έβγαιναν συχνά έξω και έκαναν τα ψώνια και τις βόλτες τους. Αυτοί δυσανασχετούν, δεν τους χωράει ο τόπος και είναι φυσικό».
Η Βασιλική δεν φοβάται μην κολλήσει κορωνοϊό. Περισσότερο ανησυχεί για τους δικούς της στην Ελλάδα γιατί δεν είναι κοντά τους. Είναι όμως πολύ ευχαριστημένη με τα μέτρα που έχουν παρθεί και αυτό την ανακουφίζει και της δίνει ένα αίσθημα ασφάλειας όπως λέει.
Για την Άννα η νοσηλευτική ήταν πάντα το πάθος της, όπως τονίζει με ενθουσιασμό. Επέλεξε να κάνει μια μεγάλη παύση για να μεγαλώσει τα δυο της παιδιά αλλά τώρα είναι πολύ χαρούμενη που εδώ και δυο χρόνια μπορεί να εργάζεται και να προσφέρει στους ανθρώπους που το έχουν ανάγκη.
Κάποιοι από τους τέσσερεις νοσηλευτές που μίλησαν αυτές τις δυο ημέρες στην Deutsche Welle φοβούνται πως μετά την μπόρα θα ξεχαστούν και οι έπαινοι και τα χειροκροτήματα. Ας μη τους δικαιώσουμε γιατί αξίζουν πολύ περισσότερα από αυτά.
Μαρία Ρηγούτσου
Τέσσερις Έλληνες νοσηλευτές μιλούν στην DW για την μάχη εναντίον του κορωνοϊου μέσα από νοσοκομεία και ένα γηροκομείο. Πώς βιώνουν αυτή την πρωτόγνωρη κατάσταση μέσα από το επάγγελμά τους; Σήμερα ο Μιχαήλ και η Σωτηρία. (16.04.2020)
</doc>
<doc docid='dw_53209390' lang='ell' type='mono' source='https://www.dw.com/el/el/h-iταλία-ετοιμάζεται-για-τη-σύνοδο-κορυφής/a-53209390' term='κορωνοϊός'>
Η Ιταλία ετοιμάζεται για την αυριανή Σύνοδο Κορυφής με την επίγνωση ότι η μάχη προμηνύεται δύσκολη. Ο πρωθυπουργός Τζουζέπε Κόντε τόνισε ήδη ότι δεν θα είναι η οριστική διαπραγμάτευση, αλλά ότι ελπίζει να γίνει σαφής η κατεύθυνση που θα ακολουθήσει η Ένωση.
Παράλληλα, κατέστησε σαφές ότι η Ιταλία είναι πρόθυμη να στηρίξει την γαλλική ή την ισπανική πρόταση σε ό,τι αφορά την οικονομική στήριξη των χωρών που επλήγησαν από τον ιό, ενώ βλέπει θετικά και την πρόταση της προέδρου της Κομισιόν, Ούρσουλα Φον Ντερ Λάιεν για το λεγόμενο Ευρωπαϊκό Ταμείο Ανάκαμψης.
Αυτό που ζητά η Ρώμη είναι να μην περιοριστεί η συζήτηση, στον Ευρωπαϊκό Μηχανισμό Σταθερότητας. Ή, ακόμη σαφέστερα, να μην θεωρηθεί ο μηχανισμός αυτός, το κύριο μέσο για την καταπολέμηση της οικονομικής ύφεσης.
Πολλές και διαφορετικές απόψεις
Πολλές οργανωμένες πλαζ πιθανώς να ανοίξουν για να μη χαθεί η τουριστική σεζόν
Οι θέσεις των πολιτικών δυνάμεων στο πολιτικό σκηνικό της Ιταλίας συνεχίζουν πάντως να διαφοροποιούνται και η στάση της κυβέρνησης δεν χαρακτηρίζεται από μια ενιαία προσέγγιση. Η κεντροαριστερά του Δημοκρατικού Κόμματος στη φάση αυτή συμφωνεί με την Φόρτσα Ιτάλια του Μπερλουσκόνι ότι αν δεν τεθούν δεσμευτικοί όροι, η βοήθεια του ESM μόνο για τις συνέπειες της υγειονομικής κρίσης, μπορεί να γίνει δεκτή. Τα Πέντε Αστέρια, όμως, έχουν την ίδια άποψη με την Λέγκα του Ματτέο Σαλβίνι: ότι ο Ευρωπαϊκός Μηχανισμός Σταθερότητας αποτελεί παγίδα και πρέπει πάση θυσία να αποφευχθεί, διότι στο μέλλον πρόκειται σίγουρα να ζητηθούν επιπλέον θυσίες.
Το ερώτημα είναι αν ο Τζουζέπε Κόντε θα μπορέσει να περπατήσει στο τεντωμένο αυτό σκοινί, και να μην κατηγορηθεί ότι έχασε την μάχη. Διότι υπάρχει πάντα η εναλλακτική λύση της αντικατάστασής του από μια κυβέρνηση «ευρείας αποδοχής», με πιθανό πρωθυπουργό τον πρώην πρόεδρο της Ευρωπαϊκής Κεντρικής Τράπεζας Μάριο Ντράγκι.
Όσο για τον τουρισμό -κύριο τομέα της ιταλικής οικονομίας- μέχρι το τέλος της εβδομάδας αναμένεται να ανακοινωθούν νέα μέτρα στήριξης. Πολλές οργανωμένες πλαζ είναι πιθανό να ανοίξουν σε  περίπου ενάμιση μήνα για να μην χαθεί η τόσο πολύτιμη θερινή σεζόν.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_53198337' lang='ell' type='mono' source='https://www.dw.com/el/el/η-ναπολιτάνικη-πίτσα-σε-κρίση/a-53198337' term='κορωνοϊός'>
Η ιταλική Εθνική Συνομοσπονδία Βιοτεχνιών υπολογίζει ότι σε ολόκληρη τη χώρα 76.457 επιχειρήσεις δραστηριοποιούνται στον κλάδο της παραγωγής πίτσας – από εστιατόρια μέχρι καταστήματα που κάνουν μόνο delivery πίτσα. Σχεδόν αναμενόμενο βέβαια ότι στο νοτιοδυτικό κομμάτι της Καμπανίας οι πιτσαρίες είναι το 16% των συνολικών επιχειρήσεων. Η άμεση συνέπεια για τους εργαζόμενους στον κλάδο και τους πολίτες λοιπόν από το σφράγισμα αυτών των επιχειρήσεων προκαλεί όχι μόνο ανησυχία, αλλά και εν μέρει το αίσθημα απώλειας της ταυτότητάς τους.
Καταφύγιο στα μέσα κοινωνικής δικτύωσης
Facebook live με τον Ερρίκο Πόρτσιο
Κλεισμένοι στο σπίτι οι σεφ πίτσας, οι γνωστοί πιτσαγιόλος (pizzaiolos), ξεχύθηκαν στα κοινωνικά δίκτυα, αναζητώντας αναγνώριση, υποστήριξη και έναν τρόπο να εκφράσουν την απελπισία τους για την κατάσταση. Εικόνες από ζυμάρια που πετάγονται ψηλά και στριφογυρίζουν στον αέρα και συνταγές πλαισιώνουν το εγχείρημα «σπιτική ναπολιτάνικη πίτσα».
Ο Ερρίκο Πόρτσιο, ένας πιτσαγιόλο από τη Νάπολη και ιδιοκτήτης έξι καταστημάτων μοιράζεται στη σελίδα του στο Facebook (LINK https://www.facebook.com/lampodue
) οδηγίες και συνταγές για την τέλεια πίτσα. Μέσα σε λίγες μόλις μέρες κατάφερε να συγκεντρώσει με τις αναρτήσεις του μερικά εκατομμύρια επισκέψεων. «Αυτό σημαίνει ότι οι άνθρωποι όντως μένουν σπίτι και νιώθουν την ανάγκη να φτιάξουν πίτσα», σημειώνει.
Έχει διοργανώσει ήδη πολλές online συναντήσεις στην κοινότητα των πιτσαγιόλο, ώστε να δώσει κουράγιο σε όσους ανησυχούν για τις δουλειές και τις επιχειρήσεις τους. Οι περισσότεροι από αυτούς στηρίζουν τα περιοριστικά μέτρα, όμως υπάρχουν και αρκετοί που είναι εξοργισμένοι και δεν μπορούν να αντέξουν οικονομικά τον εγκλεισμό.
«Οι ιδιοκτήτες που κατάφεραν να βάλουν κάποια χρήματα στην άκρη ίσως είναι σε θέση να βγάλουν έναν-δυο μήνες», σημειώνει ο Πόρτσιο. Με σκοπό να διασφαλιστεί ένα εισόδημα για τους εργαζόμενους η κυβέρνηση έστησε ένα ταμείο στήριξης γι’ αυτούς.
«Ήδη από τις 31 Μαρτίου είναι έτοιμα τα έγγραφά μας, αλλά στην πραγματικότητα θα προτιμούσαμε να δουλεύουμε. Αυτό που μου λείπει περισσότερο είναι η επαφή με τον κόσμο – σε κάνει να αγαπάς αυτό που φτιάχνεις ακόμη περισσότερο», λέει ο Ετζίντιο ντε Τσίτσο, ένας πιτσαγιόλο που εργάζεται κοντά στη Νάπολη.
Νοσταλγία για την πίτσα
Οι καλτσόνε του Ετζίντιο στον φούρνο
Ο Ετζίντιο φυσικά εξακολουθεί να φτιάχνει πίτσα – αλλά πλέον μόνο για την οικογένειά του. «Αυτές τις μέρες στην Καμπανία το να είσαι πιτσαγιόλο είναι ό,τι καλύτερο μπορεί να συμβεί σε ένα σπίτι. Ένας φίλος μου με παρακάλεσε να περάσει την καραντίνα στο σπίτι μου», λέει γελώντας.
Μία πίτσα την εβδομάδα είναι σχεδόν παράδοση για τους Ιταλούς. Στην περιοχή κοντά στον Βεζούβιο και την Πομπηία υπάρχει μία πιτσαρία ανά 335 κατοίκους. «Υπάρχει μεγάλη νοσταλγία για την πίτσα. Προσπαθούμε όλοι να την φτιάξουμε στο σπίτι, αλλά δεν υπάρχει καμία σύγκριση», αναφέρει η Ρομπέρτα Εσποσίτο από το Πόρτιτσι, έξω από τη Νάπολη. Μάλιστα στα κοινωνικά δίκτια κυκλοφορούν διάφορα βίντεο με το πως να φτιάξει κανείς πίτσα με ξινή ζύμη, ώστε να αντικαταστήσουν τη μαγιά, η οποία έχει εξαφανιστεί από τα ράφια των καταστημάτων.
Ο Ετζίντιο, με εμπειρία σεφ την τελευταία δεκαετία, αν και πιέζεται οικονομικά, φαίνεται αισιόδοξος για το μέλλον: «Με τα λίγα μέσα που διαθέτουν όλοι στα σπίτια τους απέδειξαν την αγάπη τους για την πίτσα. Αυτό μας κάνει όλους εμάς τους πιτσαγιόλο περήφανους και συνειδητοποιούμε ότι όταν τελειώσουν όλα, η πίτσα θα λατρευτεί ακόμη περισσότερο».
Ντανιέλα ντε Λορέντσο
Επιμέλεια: Χρύσα Βαχτσεβάνου
</doc>
<doc docid='dw_53205791' lang='ell' type='mono' source='https://www.dw.com/el/el/γιατί-καταρρέουν-οι-τιμές-του-πετρελαίου/a-53205791' term='κορωνοϊός'>
Λόγω της πανδημίας οι τιμές πετρελαίου βρίσκονταν τις τελευταίες εβδομάδες σχεδόν σε ελεύθερη πτώση. Και σαν να μην έφθανε αυτό συνεχίζεται η διένεξη του καρτέλ του ΟΠΕΚ και άλλων πετρελαιοπαραγωγών χωρών. Στις αρχές της εβδομάδας έληξαν ορισμένα προθεσμιακά συμβόλαια για την παράδοση πετρελαίου. Επειδή όμως οι αποθηκευτικοί χώροι είναι γεμάτοι λόγω της χαμηλής ζήτησης, δεν υπάρχει στην ουσία αγοραστής. Ως αποτέλεσμα η τιμή του αργού πετρελαίου WTI έπεσε κάτω του μηδενός.
Πώς ορίζεται η τιμή;
Συνεχίζεται η διένεξη του ΟΠΕΚ και άλλων πετρελαιοπαραγωγών χωρών
Η τιμή του πετρελαίου διαμορφώνεται από την προσφορά και τη ζήτηση. Λόγω της κρίσης του κορωνοϊού η ζήτηση για πετρέλαιο διεθνώς έχει καταρρεύσει και μαζί της οι τιμές. Μικρές και μεγάλες επιχειρήσεις παραγγέλνουν λιγότερο πετρέλαιο, οι στόλοι των αεροπορικών εταιριών παραμένουν καθηλωμένοι στο έδαφος και οι καταναλωτές μένουν στο σπίτι και δεν χρησιμοποιούν τα οχήματά τους.
Ποια συμβόλαια προκάλεσαν το σοκ στις πετρελαϊκές τιμές;
Πρόκειται για τα λεγόμενα προθεσμιακά συμβόλαια του Μαΐου, τα οποία έληξαν στις 21 Απριλίου. Που σημαίνει ότι όποιος έχει στη κατοχή του εκείνη τη μέρα ένα τέτοιο συμβόλαιο, του ανήκε και η ποσότητα πετρελαίου που συμφωνήθηκε. Οι αποθηκευτικοί χώρα πετρελαίου είναι ωστόσο γεμάτοι και έτσι το κόστος για επιπλέον αποθηκευτικούς χώρους αυξάνεται. Για το λόγο αυτό οι επενδυτές γύρισαν τη πλάτη σε προθεσμιακά συμβόλαια, τα οποία όχι μόνο έχασαν την αξία τους, αλλά οι τιμές τους έπεσαν σε αρνητικά επίπεδα.
Έργο κερδοσκόπων η ελεύθερη πτώση των τιμών;
Αυτή την περίοδο κανείς δεν χρειάζεται πετρέλαιο - από τους αεροπορικο'υς στόλους μέχρι τους απλούς καταναλωτές
Ναι και όχι. Οι κερδοσκόποι ενδέχεται να δείξουν ενδιαφέρον για προθεσμιακά συμβόλαια διότι στην ουσία στοιχηματίζουν στη μελλοντική διαμόρφωση τιμών. Μπορούν συνεπώς να κερδίσουν ή να χάσουν χρήματα. Δεν είναι λίγοι εκείνοι οι κερδοσκόποι που βγήκαν χαμένοι αυτές τις μέρες. Πολλές εταιρίες θέλουν να διασφαλίσουν τις συναλλαγές τους στην αγορά ορυκτών καυσίμων, έτσι ώστε να γνωρίζουν εκ των προτέρων με τι κόστη θα πρέπει να υπολογίσουν. Μόνο που σε αυτή την περίοδο κανείς δεν θέλει πετρελαίου, του οποίου την παράδοση εγγυώνται τα προθεσμιακά συμβόλαια.
Η κατάρρευση τιμών αφορά μόνο το αμερικανικό WTI. Γιατί;
Το αργό πετρέλαιο WTI (West Texas Intermediate) έχει περιορισμένες δυνατότητες αποθήκευσης, μιας και οι αγωγοί καταλήγουν στην Οκλαχόμα, όπου στην πόλη Κούσινγκ βρίσκεται ο μεγαλύτερος αποθηκευτικός χώρος στο κόσμο. Όμως εκεί οι χώροι είναι ήδη γεμάτοι και επιπλέον χώροι κοστίζουν περίπου δέκα δολάρια ανά βαρέλι. Και δεν αποκλείεται η τιμή τους να αυξηθεί περαιτέρω. Ας σημειωθεί ότι για τον ευρωπαϊκό τύπο πετρελαίου Brent υπάρχουν περισσότερες δυνατότητες αποθήκευσης.
Γιατί δεν περιορίζεται η ποσότητα παραγωγής;
Όταν ξεκινήσει μια φορά η εξόρυξη πετρελαίου στις πετρελαιοπηγές δεν σταματά εύκολα. Σχεδόν αδύνατος θεωρείται ένας τερματισμό και της σχιστολιθικής παραγωγής στις ΗΠΑ. Για αυτό το λόγο χρησιμοποιούνται αυτό το διάστημα τα τάνκερ ως πλωτοί αποθηκευτικοί χώροι.
Ποιες οι επιπτώσεις για τις εταιρίες πετρελαιοειδών;
Η δραματική πτώση τιμών φέρνει σε ιδιαίτερα δύσκολη θέση πετρελαιοπαραγωγές χώρες
Οι εταιρίες πετρελαιοειδών θα αντιμετωπίσουν προβλήματα αν οι τιμές μείνουν σε τόσο χαμηλά επίπεδα. Το γεγονός αυτό ενδέχεται να έχει επιπτώσεις στηνν εξυπηρέτηση δανείων, αλλά και την απασχόληση. Οι χαμηλές τιμές φέρνουν τον τομέα της σχιστολιθικής παραγωγής στα πρόθυρα χρεοκοπίας. Παρατηρητές υπολογίζουν ότι για να καλύψουν τα κόστη τους οι εν λόγω εταιρίες χρειάζονται μια τιμή 50 δολαρίων το βαρέλι.
Γιατί ο Τραμπ αγοράζει τώρα πετρέλαιο;
Η ανακοίνωση του αμερικανού πρόεδρου για αγορά 75 εκατομμυρίων βαρελιών έχει ως στόχο τη στήριξη των τιμών αλλά και την ενίσχυση των αμερικανικών αποθεμάτων πετρελαίου για ώρα ανάγκης. Επειδή όμως η καθημερινή παγκόσμια ζήτηση για πετρέλαιο βρίσκεται πάνω κάτω στο ίδιο επίπεδο η κίνηση του Ντ. Τραμπ θεωρείται μια τρύπα στο νερό. Περισσότερο νόημα έχει η συμφωνία του ΟΠΕΚ και άλλων πετρελαιοπαραγωγών χωρών για περιορισμό της καθημερινής ποσότητας άντλησης πετρελαίου κατά 10 εκατομμύρια βαρέλια. Ειδικοί ωστόσο εκτιμούν ότι η μείωση αυτή δεν αρκεί για να εξισορροπήσει την κατάρρευση της διεθνούς ζήτησης. Η δραματική πτώση τιμών φέρνει σε ιδιαίτερα δύσκολη θέση πετρελαιοπαραγωγές χώρες, όπως η Σαουδική Αραβία και η Ρωσία, οι οποίες χρηματοδοτούν μεγάλο τμήμα του προϋπολογισμού τους από τα έσοδα εξαγωγής πετρελαίου.
Επηρεάζονται οι τιμές βενζίνης και πετρελαίου θέρμανσης;
Όχι ιδιαίτερα. Στη Γερμανία το ποσοστό φόρων και εισφορών στα καύσιμα ξεπερνά κατά πολύ το 50%. Η τιμή του Μπρεντ συνέχισε να πέφτει αυτή την εβδομάδα, παραμένει ωστόσο γύρω στα 21 δολάρια το βαρέλι. Υπολογίζεται ότι ίσως οι τιμές στα πρατήρια βενζίνης να μειωθούν με καθυστέρηση το επόμενο διάστημα.
Μίσα Έρχαρντ
Επιμέλεια: Στέφανος Γεωργακόπουλος
</doc>
<doc docid='dw_53202962' lang='ell' type='mono' source='https://www.dw.com/el/el/μήνυμα-αφύπνισης-η-ακύρωση-του-oktoberfest/a-53202962' term='κορωνοϊός'>
«Μήνυμα αφύπνισης η ακύρωση του Oktoberfest», επιγράφει πρωτοσέλιδο σχόλιό της η Frankfurter Allgemeine Zeitung και παρατηρεί: «Μέχρι σήμερα οι περισσότεροι πίστευαν ότι με την εφαρμογή των μέτρων ο ιός μπορεί να νικηθεί και πως το αργότερο το καλοκαίρι θα επιστρέψουμε στην καθημερινότητα. Πρέπει να τελειώνουμε πια με αυτή τη ψευδαίσθηση. Ο βαυαρός πρωθυπουργός Μάρκους Ζέντερ μπορεί να έχει πολλούς λόγους να επιδεικνύει ιδιαίτερο ζήλο στην καταπολέμηση του ιού. Μετά την απόφασή του όμως ουδείς μπορεί να κάνει πίσω. Φέτος δεν θα γίνουν “κανονικές” καλοκαιρινές διακοπές. Στο μεταξύ το Βερολίνο απαγόρευσε όλες τις μεγάλες διοργανώσεις μέχρι τις 24 Οκτωβρίου».
Μελαγχολία μετά την ακύρωση της Γιορτής της Μπύρας
Και η εφημερίδα της Φρανκφούρτης συνεχίζει: «Τους τελευταίους μήνες έγινε αισθητό στη Γερμανία ένα κλίμα αυταρέσκειας, του τύπου, εμείς με το εξαιρετικό σύστημα υγείας, με την τελειομανία μας και την ευλαβική τήρηση όλων των κανόνων τα καταφέρνουμε καλύτερα από τους Ισπανούς, τους Ιταλούς ή τους Αμερικανούς. Μόλις αποφασίστηκε η πρώτη χαλάρωση των μέτρων γέμισαν ασφυκτικά τα πάρκα και οι πεζόδρομοι. Τα στατιστικά στοιχεία είναι ενθαρρυντικά. Ενώ αρχές Μαρτίου ένας προσβεβλημένος μετέδιδε τον κορωνοϊό σε τρία άλλα άτομα, τώρα τον μεταδίδει μόνο σε ένα, σύμφωνα με στοιχεία του ινστιτούτου Ρόμπερτ Κοχ.»
«Δεν έχουμε ωστόσο κανένα λόγο να αρχίσουμε να υποτιμούμε τον κίνδυνο. Αρκεί να λάβουμε υπόψη τον άγνωστο αριθμό των κρουσμάτων στη Γερμανία, καθώς και τους αφανείς τρόπους μετάδοσης του ιού. Η αυταρέσκεια ενδέχεται να οδηγήσει σε δεύτερο κύμα κρουσμάτων. Όσο δεν υπάρχει εμβόλιο θα πρέπει να παραμείνουμε πειθαρχημένοι για πολύ περισσότερο από ότι μέχρι το φθινόπωρο. Μέχρι σήμερα απλά δεν θέλαμε να το παραδεχθούμε. Συνεπώς η ακύρωση της Γιορτής της Μπύρας του Μονάχου ήταν μήνυμα αφύπνισης»
«Η ψευδαίσθηση της κινεζικής επιλογής»
"Όχι" στην κοινή ανάληψη χρεών στην ΕΕ
Στις οικονομικές της σελίδες η FAZ σχολιάζει με αφορμή τις προσδοκίες από την Σύνοδο Κορυφής της ΕΕ την ερχόμενη Πέμπτη: «Η διαφορά απόδοσης μεταξύ του ιταλικού και του γερμανικού δεκαετούς ομολόγου ήταν την Τρίτη με 2,5 ποσοστιαίες μονάδες η υψηλότερη από τα μέσα Μαρτίου, όταν η ΕΚΤ ξεκίνησε το νέο πρόγραμμα αγοράς ομολόγων. Η άνοδος του σπρεντ είναι αισθητή, αλλά όχι δραματική. Εκφράζει την προσδοκία για συμφωνία των ευρωπαίων ηγετών σε ένα πακέτο χρηματοδότησης, το οποίο ωστόσο δεν θα περιλαμβάνει τα επιθυμητά, από την Ιταλία, ευρωομολόγα. Στη δημόσια συζήτηση για τα υπέρ και τα κατά μιας έκδοσης ευρωομολόγου μόνο στη Γερμανία εκφράζεται η άποψη ότι με ένα όχι στην κοινή ανάληψη χρεών η Ιταλία αφήνεται πρώτα στο έλεος των λαϊκιστών και στη συνέχεια σε εκείνο της Κίνας. Ποιός όμως πιστεύει πραγματικά πως αν το Πεκίνο χορηγήσει στη Ρώμη αντίστοιχη οικονομική βοήθεια με εκείνη της ΕΕ δεν θα επιβάλει αυστηρούς όρους; Και ποιός πιστεύει ότι η Κίνα θα δώσει πιστώσεις στην Ιταλία την ώρα που πολιτικοί όπως ο Ματέο Σαλβίνι, καθώς και ακραίοι εκπρόσωποι των Πέντε Αστεριών ή των νεοφασιστών προσβάλλουν τους δανειστές; Οι Κινέζοι δεν είναι δα και τόσο βλάκες. Θα έπρεπε ο Σαλβίνι να το γνωρίζει αυτό».
«Εύφλεκτη κατάσταση στην Εγγύς και Μέση Ανατολή»
Κατάρρευση της αμερικανικής αγοράς πετρελαίου
«Δυο υγρά υπήρξαν αφορμή για πολλούς πολέμους στην Εγγύς Ανατολή», σχολιάζει η Süddeutsche Zeitung με τίτλο «Εύφλεκτη κατάσταση»: «Χωρίς νερό δεν μπορείς να επιζήσεις. Χωρίς πετρέλαιο δεν μπορούν να επιζήσουν οι οικονομίες της περιοχής. Στις αρχές της εβδομάδας κατέρρευσε η αμερικανική αγορά πετρελαίου. Στα χαρτιά ένα μπουκάλι νερό κόστιζε περισσότερα από ένα βαρέλι πετρέλαιο. Στη Εγγύς και Μέση Ανατολή η δραματική πτώση της τιμής του πετρελαίου απειλεί εκατομμύρια ανθρώπους. Το πλήγμα είναι σκληρό για τις εύπορες μοναρχίες, όπως η Σαουδική Αραβία και τα Ενωμένα Αραβικά Εμιράτα. Το προσωρινό τέλμα στην αγορά πετρελαίου δεν θα δρομολογήσει ωστόσο μεγάλες ανατροπές, μιας και τα ταμεία των χωρών αυτών είναι γεμάτα. Η κατάρρευση της τιμής του πετρελαίου θα έχει όμως δραματικές επιπτώσεις σε χώρες που βρίσκονταν ήδη λόγω άλλων κρίσεων στο χείλος του γκρεμού, όπως το Ιράν, το Ιράκ, η Λιβύη, τα αυτόνομα κουρδικά εδάφη στη Συρία, αλλά και την υπόλοιπη Συρία που ελέγχει ο πρόεδρος Μπασάρ αλ Άσαντ».
Στέφανος Γεωργακόπουλος
</doc>
<doc docid='dw_53202725' lang='ell' type='mono' source='https://www.dw.com/el/el/γερμανία-ανοίγουν-τα-σχολεία-αλλά-πολλοί-μαθητές-φοβούνται/a-53202725' term='κορωνοϊός'>
Η απόφαση να ανοίξουν και πάλι τα σχολεία είναι τελείως «ανεύθυνη» σχολιάζει η 15χρονη μαθήτρια Ελέα Μάρσολεκ. Λέει δε πως ήταν «απόλυτα σοκαρισμένη» όταν έμαθε ότι από την ερχόμενη Πέμπτη οι μαθητές επιστρέφουν και πάλι στα σχολεία μετά την αναγκαστική ανάπαυλα των 30 και πλέον ημερών που επέβαλε η πανδημία.
Αν και η σχετική σύσταση της ομοσπονδιακής κυβέρνησης Μέρκελ είναι η σταδιακή επαναλειτουργία από τις 4 Μαΐου και δη μόνο για τους μαθητές μεγάλων τάξεων που δίνουν φέτος απολυτήριες εξετάσεις, πολλά κρατίδια δρομολογούν ήδη από χθες Δευτέρα το σταδιακό και τμηματικό άνοιγμα των σχολείων (στη βάση της αποκεντρωμένης ομοσπονδιακής διοικητικής δομής, θέματα παιδείας στη Γερμανία εμπίπτουν στην αρμοδιότητα των κρατιδίων). Ένας από τους τοπικούς πρωθυπουργούς που πιέζει περισσότερο προς αυτή την κατεύθυνση είναι ο επικεφαλής της κυβέρνησης στη Βόρεια Ρηνανία Βεστφαλία και υποψήφιος για την προεδρία της CDU Άρμιν Λάσετ.
Στο εν λόγω κρατίδιο οι μαθητές της 10ης και μεγαλύτερων τάξεων καλούνται να επιστρέψουν από την Πέμπτη στα μαθήματά τους προκειμένου να προετοιμαστούν για τις απολυτήριες εξετάσεις τους. Και αυτό παρότι η Βόρεια Ρηνανία Βεστφαλία συγκαταλέγεται στα κρατίδια με τον μεγαλύτερο συγκριτικά αριθμό κρουσμάτων. Η 15χρονη μαθήτρια Ελέα Μάρσολεκ εκνευρίστηκε τόσο πολύ με την απόφαση που αποφάσισε να στείλει μήνυμα στον τοπικό πρωθυπουργό μέσω Instagram: «Είμαστε οι μελλοντικοί ψηφοφόροι και δεν θα ξεχάσουμε ποιος έγραψε την υγεία μας στα παλιά του τα παπούτσια», έγραψε μεταξύ άλλων σε μια μακροσκελή ανάρτηση.
Αποστάσεις και υγιεινή στα σχολεία
Απολυτήριες εξετάσεις στο Αμβούργο
Η μαθήτρια επισημαίνει ότι προσωπικά δεν φοβάται ιδιαίτερα τον κορωνοϊό. Αυτό που την ανησυχεί περισσότερο είναι ότι ο αδερφός της είναι μαθητευόμενος σε γηροκομείο. «Εάν κολλήσω τώρα εγώ στο σχολείο, τον μεταδώσω στον αδερφό μου και αυτός στο γηροκομείο, τότε θα έχουμε την απόλυτη καταστροφή».
Προκειμένου να περιοριστεί αυτός ο κίνδυνος οι αρχές των κρατιδίων έχουν θέσει συγκεκριμένα υγειονομικά στάνταρ στα σχολεία. Πρόκειται ως επί το πλείστον για τις συστάσεις επιστημονικών ινστιτούτων που είχαν ταχθεί υπέρ της επαναλειτουργίας των σχολείων. Βάσει των συστάσεων απαιτούνται πολλές αλλαγές στις σχολικές αίθουσες, ώστε να τηρείται η απόσταση ασφαλείας του 1,5 μέτρου μεταξύ των μαθητών. Επιπλέον πρέπει να υπάρχουν επαρκείς δυνατότητες για το πλύσιμο χεριών όπως και επαρκείς ποσότητες αντισηπτικών. «Ξέρω πως είναι οι τουαλέτες στο σχολείο της κόρης μου. Πάει μόνον όταν υπάρχει μεγάλη ανάγκη», λέει η Σουζάνε Χάουζερ.
Η 53χρονη θα προτιμούσε να κρατήσει την κόρη της στο σπίτι. «Αλλά η ίδια η κόρη μου είναι σε δίλημμα. Αφενός δεν θέλει να χάσει μαθήματα, αφετέρου τι να το κάνει το απολυτήριο εάν χάσει έναν από τους δυο γονείς;».
Έχοντας άσθμα και πνευμονικό εμφύσημα η Σουζάνε Χάουζερ ανήκει σε ομάδα υψηλού κινδύνου. Ακόμη και ένα απλό κρύωμα τη ρίχνει στο κρεβάτι, όπως λέει. «Τόσο καιρό τηρούσαμε το ''μένουμε σπίτι'' και ξαφνικά όλα ανοίγουν πάλι. Είναι υπερβολή». Η ίδια θεωρεί ιδιαίτερα βεβιασμένη την απόφαση, ειδικά σε ό,τι αφορά τους μαθητές.
Σχολικό μποϋκοτάζ;
Η Ελέα Μάρσολεκ δεν θέλει να γίνει "πειραματόζωο"
Τις ενστάσεις αυτές συμμερίζεται και ο Ραλφ Ράντκε, πρόεδρος συλλόγου γονέων και κηδεμόνων στη Ρηνανία Βεστφαλία. Τον τελευταίο μήνα και όσο τα σχολεία ήταν κλειστά δεχόταν ελάχιστα τηλεφωνήματα γονέων, όπως λέει. Αυτό άλλαξε άρδην με την απόφαση επαναλειτουργίας των σχολείων. «Δεχόμαστε βροχή τηλεφωνημάτων από ανήσυχους γονείς». Ορισμένοι γονείς, σύμφωνα με τον ίδιο, δεν σκοπεύουν καν να στείλουν τα παιδιά τους πίσω στα σχολεία.
Την αντίδρασή τους συντονίζουν πλέον και οι ίδιοι οι μαθητές. Υπό τα hashtag #schulboykott ή #schulboykottNRW μπορεί να δει κανείς πόσο οργισμένοι είναι χιλιάδες μαθητές. Πέρα από τον φόβο να κολλήσουν κορωνοϊό, καλούνται να αντιμετωπίσουν και τις ιδιαίτερες λόγω της πανδημίας συνθήκες των φετινών απολυτήριων εξετάσεων. Πολλοί μαθητές αλλά και δάσκαλοι προτείνουν να δοθεί φέτος ο γενικός βαθμός στη βάση των έως τώρα μαθητικών επιδόσεων. Όποιος όμως θέλει να βελτιώσει αυτό τον βαθμό, θα πρέπει να επιστρέψει στα θρανία.
Εν όψει της ερχόμενης Πέμπτης πάντως η αγωνία και ανησυχία χιλιάδων μαθητών, δασκάλων και γονέων στη Ρηνανία Βεστφαλία κορυφώνεται. Η Ελέα Μάρσολεκ έχει λάβει στο μεταξύ mail από το σχολείο της με εξειδικευμένες πληροφορίες για το πώς θα γίνονται  τα μαθήματα. Στην αίθουσα θα βρίσκεται πλέον ο μισός αριθμός των μαθητών, δηλαδή 13. Παρόλα αυτά η ίδια παραμένει φοβισμένη αλλά και οργισμένη. «Έχω πλέον την αίσθηση ότι θέλουν να πειραματιστούν με εμάς τους μαθητές. Αλλά δεν είμαστε πειραματόζωα».
Νίκολας Μάρτιν
Επιμέλεια: Κώστας Συμεωνίδης
</doc>
<doc docid='dw_53199332' lang='ell' type='mono' source='https://www.dw.com/el/el/εύκολα-κλείνουν-δύσκολα-ανοίγουν-τα-καταστήματα/a-53199332' term='κορωνοϊός'>
Βόννη, Δευτέρα μεσημέρι. Το μεγαλύτερο κατάστημα ένδυσης στο κέντρο της πόλης παραμένει κλειστό, καθώς διαθέτει επιφάνεια πώλησης άνω των 800 τ.μ. και δεν επιτρέπεται να ανοίξει. Δίπλα ακριβώς ανοίγει το μεγαλύτερο βιβλιοπωλείο της πόλης- καθώς εξαιρείται από το όριο των 800 τ.μ.- αλλά μόνο μέχρι τις πέντε το απόγευμα, ίσως γιατί ακόμη δεν λειτουργεί με πλήρες προσωπικό. Το γειτονικό κατάστημα οπτικών είναι ανοιχτό, αλλά με σπαστό ωράριο.
Πολλοί καταστηματάρχες δεν έχουν ανοίξει. Ίσως γιατί δεν πρόλαβαν να εγκαταστήσουν τα προβλεπόμενα μέτρα ασφαλείας, όπως η προθήκη από πλεξιγκλάς σε κάθε ταμείο. Στην ευρύτερη περιοχή τα καταστήματα επίπλων έχουν επίσης ανοίξει από τη Δευτέρα, αλλά μόλις έικοσι χιλιόμετρα νοτιότερα στο κρατίδιο της Ρηνανίας, παραμένουν κλειστά.
Φαίνεται ότι πολλοί λειτουργούν με βάση την αρχή «βλέποντας και κάνοντας». Άλλωστε και η καγκελάριος Άγκελα Μέρκελ δήλωσε χθες το βράδυ ότι κανείς δεν πρέπει να εφησυχάζει και ότι αν παρουσιαστεί νέα άνοδος κρουσμάτων, θα πρέπει να επιβληθούν εκ νέου περιοριστικά μέτρα. Στο ίδιο μήκος κύματος ο αντιπρόεδρος του Επιδημιολογικού Ινστιτούτου Ρόμπερτ Κοχ, Λαρς Σάαντε, προειδοποιεί ότι η πανδημία δεν έχει παρέλθει και τα κρούσματα θα μπορούσαν και πάλι να αυξηθούν. Θεωρητικά μπορούμε να χαλαρώσουμε τους περιορισμούς, αλλά πρέπει να είμαστε έτοιμοι να τους επαναφέρουμε ανά πάσα στιγμή, επισημαίνει. Σύμφωνα πάντως με τον υπάρχοντα σχεδιασμό στη Γερμανία, από τις 4 Μαΐου οι μαθητές επιστρέφουν σταδιακά στα σχολεία, ενώ την ίδια ημέρα ανοίγουν κουρεία και κομμωτήρια.
Όλο και περισσότεροι υπέρ της μάσκας
Μέρκελ: Αν παρουσιαστεί νέα άνοδος κρουσμάτων, θα πρέπει να επιβληθούν εκ νέου περιοριστικά μέτρα
Στο μεταξύ αυξάνονται οι υποστηρικτές της προστατευτικής μάσκας σε δημόσιους χώρους, μέσα μαζικής μεταφοράς και εμπορικά καταστήματα. Ο πρωθυπουργός της Βάδης-Βυρτεμβέργης Βίνφριντ Κρέτσμαν δήλωσε το μεσημέρι της Τρίτης ότι από την επόμενη εβδομάδα καθίσταται υποχρεωτική η χρήση προστατευτικής μάσκας στο κρατίδιο αυτό. Το ίδιο μέτρο θα επιβληθεί στη Θουριγγία ήδη από την Παρασκευή, σύμφωνα με εκπρόσωπο της τοπικής κυβέρνησης. Αυτό σημαίνει ότι σε πέντε από τα δεκαέξι ομόσπονδα κρατίδια η προστατευτική μάσκα θα είναι πλέον απαραίτητη. Έχουν ήδη προηγηθεί Σαξονία, Μεκλεμβούργο και Βαυαρία. Στις υπόλοιπες περιφέρειες της Γερμανίας ισχύει η «επείγουσα σύσταση» της ομοσπονδιακής κυβέρνησης για χρήση μάσκας, η οποία όμως δεν έχει υποχρεωτικό χαρακτήρα- προς το παρόν τουλάχιστον.
Διαφορετική προσέγγιση στο κρατίδιο του Βρανδεμβούργου: η υπουργός Υγείας Ούρσουλα Νόνεμαχερ δηλώνει στο τηλεοπτικό δίκτυο ZDF ότι το πιο σημαντικό μέτρο ασφαλείας είναι η τήρηση των απαραίτητων αποστάσεων «στο ενάμισι μέτρο ή ακόμη καλύτερα στα δύο μέτρα» και επί του παρόντος «δεν προβλέπεται» η υποχρεωτική χρήση προστατευτικής μάσκας.  Και όχι μόνον αυτό: «Ανησυχώ κιόλας λίγο ότι όποιος φοράει μάσκα ίσως να τη βλέπει ως πανάκεια και να σκέφτεται ότι μπορεί να πλησιάσει τους πάντες από τη στιγμή που τον προστατεύει η μάσκα», προειδοποιεί η πολιτικός των Πρασίνων.
Ακυρώνεται η φημισμένη Γιορτή της Μπύρας
Αναβάλλεται και το φημισμένο Oktoberfest στο Μόναχο
Την Τρίτη ο πρωθυπουργός της Βαυαρίας Μάρκους Ζέντερ ανακοίνωσε ότι αναβάλλεται, λόγω κορωνοϊού, η φημισμένη Γιορτή της Μπύρας, το παραδοσιακό Oktoberfest, που γίνεται κάθε χρόνο στο Μόναχο, αρχίζοντας μάλιστα από τον Σεπτέμβριο. Η ακύρωση αποτελεί σοβαρό πλήγμα για τον βαυαρικό τουρισμό, καθώς η Γιορτή της Μπύρας, που διαρκεί πολλές μέρες, συγκεντρώνει εκατομμύρια τουρίστες από όλον τον κόσμο, ενώ ο σχετικός τζίρος ξεπερνά το 1,2 δις ευρώ. Αλλά δυστυχώς με τις σημερινές συνθήκες «δεν μπορούμε να το ρισκάρουμε», επισημαίνει ο Μάρκους Ζέντερ. Τελευταία φορά που ακυρώθηκε η Γιορτή της Μπύρας για λόγους προστασίας της δημόσιας υγείας ήταν το 1873, όταν είχε ενσκήψει επιδημία χολέρας στο Μόναχο.
Γιάννης Παπαδημητρίου
</doc>
<doc docid='dw_53198334' lang='ell' type='mono' source='https://www.dw.com/el/el/ιταλία-θετικά-νέα-για-την-πορεία-του-κορωνοϊού/a-53198334' term='κορωνοϊός'>
Για πρώτη φορά χθες στην Ιταλία ο αριθμός των θετικών στον κορωνοϊό περιορίστηκε κατά 20 ανθρώπους σε σχέση με το προηγούμενο εικοσιτετράωρο. Τα κρούσματα συνολικά είναι πλέον 108.237.
Ένα άκρως ελπιδοφόρο μήνυμα σύμφωνα με τους επιστήμονες, το οποίο αποδεικνύει ότι η στρατηγική των αυστηρών μέτρων αποδίδει. Παράλληλα μειώνονται διαρκώς οι εισαγωγές στις εντατικές μονάδες και στα νοσοκομεία.
Για τον λόγο αυτό, ο Ιταλός πρωθυπουργός Τζουζέπε Κόντε σε νέο μήνυμά του μέσω διαδικτύου ζήτησε από τους συμπατριώτες του να κάνουν ακόμη υπομονή, έστω και αν γνωρίζει ότι πολλοί έχουν κουραστεί. «Θα ήταν ανεύθυνο να ξεκινήσουν αμέσως όλες οι παραγωγικές δραστηριότητες», συμπλήρωσε.
Σχέδιο για τη βαθμιαία επιστροφή στην καθημερινότητα
«Θα ήταν ανεύθυνο να ξεκινήσουν αμέσως όλες οι παραγωγικές δραστηριότητες», ανέφερε ο Τζουζέπε Κόντε σε νέο του μήνυμα
Ο ιταλός πρωθυπουργός τόνισε επίσης ότι μέσα σε αυτή την  εβδομάδα, η κυβέρνηση θα ανακοινώσει λεπτομερές σχέδιο για την βαθμιαία επιστροφή στην καθημερινότητα από τις 4 Μαΐου και μετά.
Στην πραγματικότητα όμως δεκάδες χιλιάδες επιχειρήσεις έχουν ήδη ξαναρχίσει να λειτουργούν, με μια απλή υπεύθυνη δήλωση ότι θα τηρούν τις αναγκαίες προφυλάξεις. Από βιομηχανίες επίπλων μέχρι γνωστούς οίκους μόδας της Φλωρεντίας.
Τα προβλήματα βέβαια δεν λείπουν. Tα σχολεία στην Ιταλία θα παραμείνουν κλειστά μέχρι τον Σεπτέμβριο. Οι γονείς θα επιστρέψουν σχετικά σύντομα στη δουλειά, χωρίς να ξέρουν πού να αφήσουν τα παιδιά τους. Τα κρατικό βοήθημα για μπέϊμπι σίτινγκ δεν αρκεί και η λύση της φροντίδας στο σπίτι της γιαγιάς και του παππού ως γωστόν, δεν εγκρίνεται από τους γιατρούς.
Όσο για το πολιτικό σκέλος, η Ιταλία θα παρουσιαστεί στην Ευρωπαϊκή Σύνοδο Κορυφής της Πέμπτης, με το γνωστό αίτημα για ευρωομόλογα ή κορωνο-ομόλογα. Σύμφωνα με πολλούς σχολιαστές όμως -έστω και αν έχει μετατρέψει το όλο θέμα σε προσωπικό του στοίχημα- στο τέλος ο Κόντε θα δεχθεί έναν συμβιβασμό, ο οποίος μπορεί να είναι πιθανώς η χρηματοδότηση Ευρωπαϊκού Ταμείου για την ανάκαμψη.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_53197909' lang='ell' type='mono' source='https://www.dw.com/el/el/πόσο-ακόμη-homeoffice-με-παιδιά-στο-σπίτι/a-53197909' term='κορωνοϊός'>
Στην αρχή έμοιαζε σαν παρατεινόμενες διακοπές. Στο μεταξύ όμως πολλές οικογένειες έχουν φτάσει στα όρια της αντοχής τους. Η πανδημία κορωνοϊού έχει αλλάξει εντελώς την καθημερινότητα της οικογένειας.  Ενώ μέχρι και πριν από πέντε εβδομάδες τα παιδιά ήξεραν μόλις χτυπούσε το ξυπνητήρι περίπου πώς διαμορφωνόταν η μέρα, σήμερα ξυπνούν και δεν ξέρουν τι θα κάνουν όλη μέρα. Κι αυτό θα συνεχίσει σύμφωνα με τις νεώτερες αποφάσεις μέχρι τις 3 Μαΐου.
Οι επαφές με άλλες ανθρώπους απαγορεύονται. «Αλλά το χειρότερο είναι ότι δεν υπάρχει βεβαιότητα για το πώς θα συνεχιστεί η κατάσταση» λέει η μητέρα του τρίχρονου Γιόντε και της Φρίντα, μόλις ενός χρονών, που ζουν στο Ανόβερο. Με το σύζυγό της, που διατηρεί βιοτεχνία, δουλεύει προς το παρόν από το σπίτι όσο είναι δυνατόν.
«Πόσο καιρό ακόμη θα αντέξουν»
Πολλές οικογένειες έχουν φτάσει στα όρια της αντοχής τους, η πανδημία έχει αλλάξει εντελώς την καθημερινότητά τους
Ξαφνικά οι γονείς είναι 24ωρες το 24ωρο τα πάντα για τα παιδιά τους. Τα πλένουν, τα φροντίζουν, τα ταΐζουν, τα απασχολούν, παίζουν μαζί τους, τα διασκεδάζουν, κάνουν τον δάσκαλο κι όλα αυτά παράλληλα με Homeoffice. Σύμφωνα με την Ομοσπονδιακή Στατιστική Υπηρεσία οι γονείς ή ο ένας γονέας πάνω από 2,2 εκατομ. παιδιών μέχρι ηλικίας 16 ετών είναι εργαζόμενοι. Το ήμισυ εξ αυτών συνεχίζει να εργάζεται στον τόπο εργασίας και όχι από το σπίτι, το 25% κάνει Homeoffice, κυρίως οι καλά αμειβόμενοι.
«Η οικονομία μπορεί να λειτουργήσει μόνο όταν οι γονείς δεν έχουν και το βάρος των παιδιών» κάνει την κριτική της η Κάτια Μέρινγλ, μια από τους συγγραφείς μελέτης για τον κορωνοϊό. «Η πολιτική θα πρέπει να λάβει υπόψη της πολύ πιο σοβαρά την φροντίδα των παιδιών». Από τις 20 Μαρτίου η ομάδα ερευνά καθημερινά βάσει ερωτηματολογίου πώς η κρίση επηρεάζει τη ζωή των ανθρώπων στη Γερμανία. Σύμφωνα με τα αποτελέσματα οι οικογένειες μείωσαν δραστικά τις κοινωνικές τους επαφές. «Μια εντυπωσιακή επίδοση, αλλά το ερώτημα είναι πόσο καιρό ακόμη θα αντέξουν» διερωτάται η Μέρινγκ.
Το πόσο καλά μια οικογένεια διαχειρίζεται την κρίση εξαρτάται σε μεγάλο βαθμό από την ποιότητα των σχέσεων των μελών της. «Όποιος νιώθει στενάχωρα στο μικρό του σπίτι, αισθάνεται καταπιεσμένος» λέει ο ψυχίατρος παιδιών Μπούκχαρντ Νοϊχάουζ. Μεγάλη στενότητα χώρου προκαλεί κοινωνική πίεση και αυξάνει τον κίνδυνο χρήσης βίας σε οικογένειες οι οποίες και πριν τον κορωνϊό αντιμετώπιζαν το ίδιο πρόβλημα. Η τηλεφωνική γραμμή βοήθειας “Νούμερο κατά της στεναχώριας” που στηρίζεται από το υπουργείο Οικογένειας και απευθύνεται σε παιδιά, έφηβους και γονείς, είναι ανοιχτή τώρα περισσότερες ώρες. Κυρίως τηλεφωνούν μητέρες. Οι ερωτήσεις αυξήθηκαν κατά 22%. «Πολλοί περιγράφουν ότι φωνάζουν στα παιδιά τους» λέει η Κριστίνα Βίτσικο, ειδική επί του θέματος στο υπουργείο.
«Η κίνηση επενεργεί αντικαταθλιπτικά»
Οι ώρες που ξυπνά και κοιμάται ένα παιδί πρέπει να τηρούνται, όπως και οι ώρες φαγητού ή διαβάσματος
Στην εποχή του κορωνοϊού τα νεύρα είναι ευερέθιστα. Γι αυτό ο ψυχίατρος Νοϊχάους μαζί με δύο συναδέλφους του έγραψε οδηγίες προς τους γονείς. Σε αυτές σημειώνει μεταξύ άλλων πόσο σημαντικό είναι να έχει η ημέρα συγκεκριμένη δομή και δίνει συμβουλές σε περιπτώσεις καυγάδων. Οι ώρες που ξυπνά και κοιμάται ένα παιδί πρέπει να τηρούνται, όπως οι συγκεκριμένες ώρες φαγητού, ή διαβάσματος. Εκείνο που εκνευρίζει τους γονείς είναι όταν δεν μπορούν να βοηθήσουν στις ασκήσεις στο σπίτι.
«Είναι σκέτο χάος» λέει ο Στέφαν Βάσμουτ, πρόεδρος του Ομοσπονδιακού Συμβουλίου Γονέων. «Εμείς οι γονείς δεν είμαστε καθηγητές, τρεις εβδομάδες χωρίς μάθημα μπορεί κανείς να το υποκαταστήσει, αλλά τρεις μήνες είναι καταστροφή για τους περισσότερους μαθητές. Τώρα το ίδιο το σύστημα τους εκδικείται, επειδή επί δεκαετίες δεν προχώρησαν τα σχολεία στην ψηφιοποίηση και τώρα τα μέτρα εκσυγχρονισμού φτάνουν τα δις ευρώ. Γιατί στη διάρκεια των διακοπών του Πάσχα δεν ελήφθησαν μέτρα υγιεινής;» αναρωτιέται ο Βάσμουτ. Στις τουαλέτες για παράδειγμα λείπει σαπούνι. Είναι ένα θέμα που ανησυχεί πολλούς γονείς.
Έτσι οι γονείς δεν περιμένουν και πολλά από το σχολείο σε αυτή την φάση. Ο Νοϊχάους συμβουλεύει τις οικογένειες να πηγαίνουν με τα παιδιά τους σε πάρκα ή δάση, να κάνουν ποδήλατο ή τζόκινγκ. «Η κίνηση επενεργεί αντικαταθλιπτικά» σημειώνει. Και επίσης σημαντικό είναι να προσέχουν οι γονείς τους εαυτούς τους και να νιώθουν καλά. «Να τα δίνουν όλα, δεν αποτελεί λύση».
Κριστίνα Στιχτ/ dpa
Επιμέλεια: Ειρήνη Αναστασοπούλου
</doc>
<doc docid='dw_53196689' lang='ell' type='mono' source='https://www.dw.com/el/el/τουρκία-νέο-κύμα-λογοκρισίας-με-αφορμή-την-πανδημία/a-53196689' term='κορωνοϊός'>
Με ιλιγγιώδεις ρυθμούς εξακολουθεί να εξαπλώνεται ο ιός στην Τουρκία. Εδώ και εβδομάδες το κύριο θέμα συζήτησης είναι αν ή όχι επαρκούν τα κυβερνητικά μέτρα για την προστασία του πληθυσμού. Παρά την αλματώδη αύξηση των κρουσμάτων η τουρκική κυβέρνηση δεν έχει επιβάλει μακροπρόθεσμη απαγόρευσης κυκλοφορίας, αν εξαιρέσουμε μια 48ωρη απαγόρευση το περασμένο Σαββατοκύριακο. Αντιπολιτευόμενοι πολιτικοί, όπως ο δήμαρχος Κωνσταντινουπόλεως Εκρέμ Ιμάμογλου δηλώνουν ότι τέτοιου είδους βραχυπρόθεσμα μέτρα δεν έχουν δυστυχώς αποτέλεσμα.
Τη διαχείριση της κρίσης από την Άγκυρα επικρίνει και ο δημοσιογραφικός κόσμος στην Τουρκία. Στις περισσότερες ευρωπαϊκές ώρες η κριτική στις κυβερνητικές επιλογές και τη στρατηγική της είναι απολύτως νόμιμες και αυτονόητες. Όχι όμως στην Τουρκία όπου η κριτική στην κυβέρνηση εξισώνεται, αυθαίρετα, από κυβερνητικά στελέχη, αλλά και τον πρόεδρο Ερντογάν, με προδοσία ή τρομοκρατία.
«Η χώρα μας πρέπει να διασωθεί όχι μόνο από τον κορωνοϊό αλλά και από όλους τους μιντιακούς και πολιτικούς ιούς», αναφέρει σε ανακοίνωσή του μετά από πρόσφατη συνεδρίαση του υπουργικού συμβουλίου, ο Ταγίπ Ερντογάν και υπογραμμίζει: «Αντί να συμβάλλουν στη μάχη κατά της πανδημίας ξερνάνε ψευδείς ειδήσεις και ψέμματα και γίνονται πιο επικίνδυνοι από τον ιό». Ο τούρκος πρόεδρος καταλήγει: «Μέρα και νύχτα προσπαθούν να σπάσουν το ηθικό του έθνους. Από κοινού όμως με τις τρομοκρατικές οργανώσεις θα πνιγούν στο λάκκο του μίσους και των μηχανορραφιών που οι ίδιοι έσκαψαν».
Οι δημοσιογράφοι ενοχλούν τον Ερντογάν περισσότερο από τον ιό
Με ιλιγγιώδεις ρυθμούς εξακολουθεί να εξαπλώνεται ο ιός στην Τουρκία. H κυβέρνηση όμως δεν ανέχεται καμία κριτική για τους χειρισμούς της
Ο πρώην βουλευτής του αντιπολιτευτικού ρεπουμπλικανικού κόμματος CHP και δημοσιογράφος Μπαρίς Γιαρκαντάς θεωρεί ότι οι απειλές του τούρκου προέδρου αποτελούν ένδειξη για μια νέα επιχείρηση κατά των δημοσιογράφων στη χώρα. Ο τούρκος δημοσιογράφος εκτιμά ότι αυτό που ενοχλεί περισσότερο τον Ταγίπ Ερντογάν είναι ότι οι δημοσιογράφοι χαλούν τη θετική εικόνα καταπολέμησης του κορωνοϊού που καλλιεργεί η Άγκυρα. «Για το λόγο αυτό αντιμετωπίζουν όσους δημοσιογράφους παρουσιάζουν στο κοινό συγκεκριμένα στοιχεία και αριθμούς σαν να ήταν ιός, που πρέπει να εξοντωθεί», λέει ο Μπαρίς Γιαρκαντάς.
Οι εδώ και 18 χρόνια συνεχιζόμενες συλλήψεις θα συνεχιστούν «μέχρι έως ότου δεν απομείνει κανένας επικριτικός δημοσιογράφος», δηλώνει ο Ερόλ Οντέρογλου, εκπρόσωπος των Ρεπόρτερ Χωρίς Σύνορα στη Τουρκία. Σύμφωνα με τον δημοσιογράφο, στη χώρα δεν υπάρχουν παρά μερικοί ανεξάρτητοι τηλεοπτικοί σταθμοί και μια χούφτα εφημερίδες με ελάχιστες οικονομικές δυνατότητες, που παρόλα αυτά ενοχλούν τον πρόεδρο Ερντογάν με τη στάση τους.
Από την αρχή της κρίσης του κορωνοϊού η Άγκυρα αντιδρά υπερβολικά σε κάθε επικριτικό δημοσίευμα ή σχόλιο. Αίσθηση προκάλεσε στην τουρκική κοινή γνώμη η μήνυση σε βάρος του δημοφιλούς δημοσιογράφου του καναλιού FOX Φατίχ Πορτακάλ, επειδή άσκησε κριτική στην κυβερνητική εκστρατεία συγκέντρωσης χρημάτων για όσους έχουν πληγεί από την πανδημία. Η περίπτωση Πορτακάλ δεν είναι ωστόσο μεμονωμένη. Στο στόχαστρο της τουρκικής δικαιοσύνης μπαίνουν και άλλες επικριτικές φωνές που δεν συμφωνούν με το αφήγημα Ερντογάν περί έγκαιρης αντίδρασης και αποτελεσματικών μέτρων στη μάχη κατά της πανδημίας. Ενδεικτικές θεωρούνται οι ανακρίσεις των δημοσιογράφων Ιντρίς Εζιόλ και Έπρου Κουκουκαϊντίν, οι οποίοι κατηγορούνται ότι με τα ρεπορτάζ τους έσπειραν τον πανικό στους κατοίκους της Άγκυρας.
Αμνηστία για εγκληματίες, όχι όμως για δημοσιογράφος
Ο Ερόλ Οντέρογλου από τους Ρεπόρτερ Χωρίς Σύνορα
Αφορμή για αστυνομικές έρευνες έδωσαν το τελευταίο διάστημα ακόμα και αναρτήσεις σε μέσα κοινωνικής δικτύωσης. Χαρακτηριστική η περίπτωση της Νουρκάν Μπαϊζάλ από το Ντιγιαρμπακίρ, η οποία υποστήριξε ότι η Τουρκία δεν έχει καλύψει τις ανάγκες της σε μάσκες για να προστατευθεί από τον κορωνοϊό. «Στο τέλος οι δημοσιογράφοι θα αυτολογοκρίνονται, μιας και το κράτος σπέρνει με μεγάλη επιτυχία φόβο μεταξύ τους», δηλώνει η δημοσιογράφος.
Η δηλητηριασμένη σχέση μεταξύ τουρκικού Τύπου και κυβέρνησης γίνεται εμφανής από τη πρόσφατη μεταρρύθμιση στο χώρο της δικαιοσύνης. Με τροπολογία νόμου, που ψηφίστηκε τη περασμένη εβδομάδα, οι τουρκικές αρχές προχωρούν την πρόωρη απελευθέρωση 90.000 κρατουμένων. Η αμνηστία αφορά τρομοκράτες και δράστες σεξουαλικών εγκλημάτων, όχι όμως δημοσιογράφους και πολιτικούς κρατουμένους.
Αντιπολίτευση και ακτιβιστές υπέρ των ανθρωπίνων δικαιωμάτων μιλούν για σκάνδαλο και ανακοίνωσαν ότι θα προσφύγουν στο τουρκικό Συνταγματικό Δικαστήριο. Ο Ερόλ Οντέρογλου από τους Ρεπόρτερ Χωρίς Σύνορα θεωρεί ότι η χορήγηση αμνηστίας δείχνει με τον πλέον ξεκάθαρο τρόπο ότι για το πρόεδρο Ερντογάν τα αντιπολιτευτικά μέσα ενημέρωσης είναι χειρότερα από τον κορωνοϊό. «Η μεταρρύθμιση δείχνει ότι η τουρκική κυβέρνηση εξισώνει τους δημοσιογράφους με τη χολέρα», υπογραμμίζει ο τούρκος δημοσιογράφος.
Ντάνιελ Μπελούτ
Επιμέλεια: Στέφανος Γεωργακόπουλος
</doc>
<doc docid='dw_53195550' lang='ell' type='mono' source='https://www.dw.com/el/el/κορωνοϊός-πόσο-κινδυνεύουν-οι-ασθματικοί/a-53195550' term='κορωνοϊός'>
Τις περισσότερες φορές η θεραπεία του άσθματος γίνεται μέσω σπρέι ή δισκίων κορτιζόνης, καθώς έχουν αντιφλεγμονώδη δράση και μειώνουν την υπερευαισθησία των βροχιών. Με τον τρόπο αυτό ρυθμίζουν την άμυνα του οργανισμού, καθώς η δραστική ουσία έχει και ανοσοκατασταλτική δράση.
Γερμανοί πνευμονολόγοι επιχειρούν τώρα να δώσουν τέλος σε αυτή την αβεβαιότητα με μια κοινή δήλωση. Όπως υποστηρίζουν, ο κίνδυνος που έχουν να αντιμετωπίσουν ασθενείς που έχουν σωστά ρυθμισμένο άσθμα δεν είναι αυξημένος, όσο συνεχίζουν να λαμβάνουν τα φάρμακά τους και δεν σταματούν τη χρήση τους χωρίς ιατρική συμβουλή. Ακόμη και σε περίπτωση επιδείνωσης, η δόση κορτιζόνης θα πρέπει να προσαρμόζεται σύμφωνα με τις οδηγίες ενός πνευμονολόγου.
Οι γνώμες διίστανται
Μία ξαφνική διακοπή των φαρμάκων για το άσθμα ή μια αλλαγή στη θεραπεία θα μπορούσε να είναι πολύ πιο επικίνδυνη από τον κορωνοϊό
Αυτή η υπόθεση όμως έρχεται σε αντίθεση με εκείνους που αμφιβάlλουν για την θεραπεία μέσω εισπνεόμενων κορτικοστεροειδών (ICS). Για παράδειγμα, ο επικεφαλής του Charité στο Βερολίνο, καθηγητής Κρίστιαν Ντρόστεν, συνέστησε προσοχή στους ασθενείς με άσθμα, προτείνοντάς τους να αναζητήσουν ιατρική συμβουλή σχετικά με μία ενδεχόμενη αντικατάσταση των φαρμάκων που έχουν βάση την κορτιζόνη.
Παρόλα αυτά, δεδομένου ότι μια τέτοια σύνδεση δεν έχει ακόμη αποδειχθεί επιστημονικά, οι ειδικοί της Γερμανικής Πνευμονολογικής Εταιρίας συνεχίζουν να εφαρμόζουν τη θεραπεία μέσω εισπνοής.
Μία ξαφνική διακοπή της φαρμακευτικής αγωγής ή μια αλλαγή στη θεραπεία θα μπορούσε να είναι πολύ πιο επικίνδυνη από τον κίνδυνο μόλυνσης από τον κορωνοϊό, προειδοποιούν οι πνευμονολόγοι.
Ποια μέτρα προστασίας είναι σημαντικά;
Η χρήση μάσκας μπορεί να είναι δυσάρεστη για ασθενείς με πρόβλημα στους πνεύμονες καθώς μπορεί να δυσκολέψει ακόμη περισσότερο την αναπνοή
Οι ηλικιωμένοι, εκείνοι που υποφέρουν από σοβαρά προβλήματα άσθματος και ασθενείς που λαμβάνουν τακτικά θεραπεία κορτιζόνης είναι εκείνοι που κινδυνεύουν περισσότερο. Άτομα με χρόνιες αναπνευστικές παθήσεις έχουν ήδη εξασθενημένους πνεύμονες και κατά συνέπεια δυσκολεύονται να καταπολεμήσουν τους ιούς. Σύμφωνα με τον πνευμονολόγο και καθηγητή στην Κλινική Πανεπιστημίου του Μονάχου Ράιναλντ Φίσερ, οι ασθματικοί παρόλα αυτά δεν διατρέχουν τόσο μεγάλο κίνδυνο, καθώς ο βρογχικός βλεννογόνος τους έχει συνήθως μόνο μία αλλεργική φλεγμονή και κατά κανόνα δεν αναπτύσσει πνευμονία.
Ο Φίσερ επισημαίνει αναφερόμενος στα προφυλακτικά μέτρα ότι η χρήση μάσκας, όπως των FFP3 με φίλτρο, μπορεί να είναι δυσάρεστη για τους ασθενείς με δυσλειτουργίες στους πνεύμονες, καθώς αυτές τους δυσκολεύουν ακόμη περισσότερο στην αναπνοή.
Δεδομένου ότι και άλλοι ιοί και βακτήρια μπορούν, ανεξάρτητα από τον κορωνοϊό να μολύνουν το αναπνευστικό σύστημα, πολλοί γιατροί θεωρούν ότι ο εμβολιασμός κατά της γρίπης και των πνευμονιόκοκκων μπορεί να φανεί επίσης χρήσιμος για τους ασθματικούς. Επιπλέον, οι ασθματικοί και όσοι υποφέρουν από αναπνευστικές παθήσεις πρέπει να δώσουν ιδιαίτερη προσοχή στα μέτρα υγιεινής και να τηρούν τις απόστασεις ασφάλειας από τους υπόλοιπους.
Αλεξάντερ Φρόιντ
Επιμέλεια: Χρύσα Βαχτσεβάνου
</doc>
<doc docid='dw_53194375' lang='ell' type='mono' source='https://www.dw.com/el/el/η-ανοικοδόμηση-της-ευρώπης-με-νέους-φόρους/a-53194375' term='κορωνοϊός'>
Κοινή επιστολή του πρώην υπουργού Οικονομικών Γιώργου Παπακωνσταντίνου, τoυ Πορτογάλου πρώην υπουργού Περιφερειακής Ανάπτυξης Μιγκέλ Μαντούρο και του Ισπανού καθηγητή στο School of Transnational Governance Κάρλος Κλόζα δημοσιεύει η εφημερίδα Frankfurter Allgemeine Zeitung με αφορμή τη σύνοδο κορυφής της ΕΕ στις 23 Απριλίου με θέμα τη στήριξη της οικονομίας που πλήττεται από τα μέτρα για την αντιμετώπιση της πανδημίας του κορωνοϊού. Η επιστολή επιγράφεται «Η ανοικοδόμηση της Ευρώπης με νέους φόρους». Οι τρεις συγγραφείς προτείνουν: «Οι Ευρωπαίοι αρχηγοί κρατών και κυβερνήσεων θα πρέπει να επιδιώξουν μια κεντρική οικονομική στήριξη για κάθε χώρα που έχει ανάγκη. Αποφασιστικής σημασίας είναι να πρόκειται εν μέρει για χρηματοδοτήσεις ή για μεταφορές κεφαλαίων της ΕΕ στα κράτη και όχι για πιστώσεις».
Την επιστολή συνυπογράφει ο Γιώργος Παπακωνσταντίνου
Για την προέλευση των πόρων οι συγγραφείς της επιστολής προτείνουν: «Η πρώτη πηγή είναι η φορολόγηση της ψηφιακής οικονομίας, ενός από τους λίγους τομείς της οικονομίας που επωφελούνται από την κρίση. Η δεύτερη πηγή είναι ένας CO2- φόρος. Δεδομένης της μείωσης των τιμών του πετρελαίου, ο φόρος αυτός θα διασφάλιζε ότι οι σχετικές τιμές δεν θα διαστρέβλωναν τις οικονομικές αποφάσεις προς όφελος της διατήρησης των συστημάτων παραγωγής που βασίζονται στον άνθρακα. Κάτι τέτοιο θα ήταν και σε συμφωνία με τη βούληση το Green Deal να διατηρηθεί ως κεντρικό στοιχείο για την  ανάκαμψη της οικονομίας. Οι ίδιοι πόροι θα μπορούσαν τότε να χρησιμοποιηθούν για να καλύψουν τα χρέη της ΕΕ που θα δημιουργούνταν από τη χρηματοδότηση του Ταμείου Ανοικοδόμησης. Το Ταμείο θα έπρεπε να διαμορφωθεί έτσι ώστε να προστατεύει και να ενισχύει την αρχή του κράτους δικαίου στα κράτη-μέλη».
Και η επιστολή καταλήγει: «Αυτή η πρόταση είναι φιλόδοξη αλλά και ταυτόχρονα εφικτή διότι συνδυάζει διαφορετικές πτυχές μεταξύ τους. Δεν εμπεριέχει μεταφορά φόρων μεταξύ των κρατών-μελών ενώ περιορίζει τις συνέπειες της κρίσης για υπερχρεωμένες χώρες. Παράλληλα η εφαρμογή της συμβάλλει στην αλληλεγγύη μεταξύ των κρατών-μελών της ΕΕ και στη δικαιοσύνη στην εσωτερική αγορά. Επιπλέον με έναν πιο σταθερό προϋπολογισμό της ΕΕ, το Ταμείο Ανοικοδόμησης μπορεί να χρηματοδοτηθεί χωρίς αύξηση των εθνικών οικονομικών εισφορών. Και η πρόταση αυτή τα επιτυγχάνει όλα αυτά προωθώντας τα τρία βασικά σημεία της ευρωπαϊκής ατζέντας για τον Co­vid-19: τη ρύθμιση της ψηφιακής οικονομίας, την ενίσχυση του Green Deal και την προστασία του κράτους δικαίου».
Έπαινοι για την αντιμετώπιση του κορωνοϊού αλλά δύσκολο το καλοκαίρι
Θα σωθεί με καθυστέρηση η φετινή σεζόν;
H Süddeutsche Zeitung φιλοξενεί δημοσίευμα για την πανδημία του κορωνοϊού στην Ελλάδα και τις αρνητικές επιπτώσεις που αυτή θα έχει στον τουρισμό. Ωστόσο η εφημερίδα διαπιστώνει πως «η χώρα συγκριτικά με άλλες χώρες τα έχει καταφέρει καλά με την αντιμετώπιση της πανδημίας του κορωνοϊού… Όμως ακόμα και εάν η Ελλάδα κατάφερε να παρεμποδίσει ένα γιγαντιαίο κύμα θανάτων, ένα φοβερό οικονομικό σοκ ως απόρροια της πανδημίας απειλεί τη χώρα. Η αχίλλειος πτέρνα της ελληνικής οικονομίας είναι ο τουρισμός. Σε αυτόν οφείλεται το μισό της οικονομικής ανάπτυξης το 2018, μια στις τέσσερεις δουλειές στη χώρα εξαρτάται από τον τουρισμό, σε ορισμένα νησιά ο τουριστικός τομέας συμβάλλει κατά 90% στο ΑΕΠ.»
Και η εφημερίδα συνεχίζει: «Με αφορμή τις επιτυχίες που παρουσιάζει η χώρα στην αντιμετώπιση της πανδημίας, πολλοί διατηρούν την ελπίδα ότι η τουριστική σεζόν για το 2020 δεν θα χαθεί τελείως, αλλά με καθυστέρηση τον Ιούλιο ή τον Αύγουστο μπορεί ακόμα να προχωρήσει. Αυτό όμως εξαρτάται, όπως δήλωσε ο Πρωθυπουργός Κυριάκος Μητσοτάκης στην εφημερίδα «Καθημερινή» το Σαββατοκύριακο, ‘όχι μόνο από το τι συμβαίνει στην Ελλάδα, αλλά και από το τι συμβαίνει στη Μεγάλη Βρετανία, τη Γαλλία, τη Γερμανία, ‘από αυτές τις χώρες που κάθε χρόνο έρχονται πολλοί τουρίστες.’ Η Ελλάδα διαθέτει και πάλι περισσότερα δικά της αποθέματα σε σύγκριση με παλαιότερα χρόνια, επιπλέον χαίρει μεγαλύτερης εμπιστοσύνης στην Ευρώπη. Έτσι η ΕΚΤ αποφάσισε πρόσφατα να αγοράσει ελληνικά ομόλογα ύψους 12 δισεκατομμυρίων ευρώ. Η ύφεση είναι αναπόφευκτη παραδέχθηκε ο Μητσοτάκης, ‘αλλά η ανάπτυξη το 2021 θα είναι μεγαλύτερη από την ύφεση του 2020’».
Μαρία Ρηγούτσου
</doc>
<doc docid='dw_53193901' lang='ell' type='mono' source='https://www.dw.com/el/el/η-επιστροφή-των-στρατηγών/a-53193901' term='κορωνοϊός'>
Οι στρατιωτικοί ευθύνονται για την πιο σκοτεινή περίοδο στη νεότερη ιστορία πολλών χωρών της Λατινικής Αμερικής. Σε Χιλή, Αργεντινή, Βραζιλία, Βολιβία, Γουατεμάλα και Ουρουγουάη τα δικτατορικά καθεστώτα συνέλαβαν, βασάνισαν και δολοφόνησαν δεκάδες χιλιάδες ανθρώπους. Μετά την μετάβαση στη δημοκρατία οι στρατιωτικοί «εξορίστηκαν» στους στρατώνες. Με αφορμή την πανδημία του κορωνοϊού ωστόσο επιστρέφουν ξανά δυναμικά στη δημόσια ζωή μετά από αίτημα της πολιτικής εξουσίας. Τους τελευταίους μήνες ο στρατός ελέγχει σε αρκετές χώρες της Λατινικής και Κεντρικής Αμερικής την τήρηση της απαγόρευσης κυκλοφορίας, αναλαμβάνει οργανωτικές αρμοδιότητες στην προμήθεια και κατανομή υγειονομικού υλικού και βοηθά στη μεταφορά των νεκρών.
«Έχουμε να κάνουμε μ΄ ένα κοινωνικό πρόβλημα, το οποίο απαιτεί μια πολιτική απάντηση. Αντ’ αυτού όμως η κυβέρνηση δίνει λόγο και ρόλο στους στρατιωτικούς», λέει σε ραδιοφωνική συνέντευξη ο πρώην αναπληρωτής υπουργός Άμυνας της Χιλής Μάρκος Ρομπλέντο. Όταν αναθέτονται σε στρατιώτες αποστολές, για τις οποίες δεν είναι εκπαιδευμένοι, τα αποτελέσματα είναι συχνά δραματικά, όπως δείχνει η περίπτωση οδηγού αυτοκινήτου, ο οποίος τραυματίστηκε σοβαρά από πυρά όταν δεν σταμάτησε σε σημείο ελέγχου του στρατού.
Μεγαλύτερη εμπιστοσύνη στον στρατό από ότι στις κυβερνήσεις
Βραζιλία: ο στρατηγός Αμίλτον Μουράου (αριστερά) με τον πρόεδρο Μπολσονάρο
Παρά τις θηριωδίες κατά τη διάρκεια των δικτατοριών, σε πολλές χώρες της Κεντρικής και Λατινικής Αμερικής ο στρατός έχει καλή φήμη. Τελευταίες δημοσκοπήσεις του Λατινοαμερικανικού Βαρόμετρου δείχνουν ότι το 44% του πληθυσμού εμπιστεύεται τους στρατιωτικούς, μόλις το 22% τις κυβερνήσεις, ενώ τα ποσοστά για κοινοβούλια και κόμματα είναι πολύ χαμηλότερα. Το γεγονός αυτό οφείλεται στην κακή φήμη των πολιτικών και τη ροπή τους στη διαφθορά. Αντίθετα για τους στρατιωτικούς κυριαρχεί η αντίληψη ότι είναι αφοσιωμένοι στο καθήκον και αντιστέκονται σε σημαντικό βαθμό στη διαφθορά.
ΒΡΑΖΙΛΙΑ:
Ο λαϊκιστής πρόεδρος της χώρας Ζαϊρ Μπολσονάρο, έφεδρος λοχαγός ο ίδιος, δηλώνει δημόσια οπαδός του στρατού. Ένας στους τέσσερις υπουργούς του προέρχεται από το στράτευμα. Την ώρα που ο βραζιλιάνος πρόεδρος υποτιμά ακόμα την πανδημία του κορωνοϊού ως «ελαφρά γρίπη» και αρνείται να λάβει μέτρα προστασίας του πληθυσμού ο αντιπρόεδρος και στρατηγός Αμίλτον Μουράου τάσσεται υπέρ της καραντίνας και του περιορισμού των κοινωνικών επαφών. Ενδεικτικό ότι σε δημοσκόπηση του ινστιτούτου Νταταφόλια μόλις το 33% των Βραζιλιάνων θεωρεί ότι ο πρόεδρος Μπολσονάρο διαχειρίζεται σωστά τη πανδημία.
Ο στρατός βοηθά εκεί που δεν είναι αρμόδιος
Στρατιώτες ελέγχουν παραλία στο Ακαπούλκο του Μεξικού
ΒΟΛΙΒΙΑ:
Η τήρηση της απαγόρευσης κυκλοφορίας βρίσκεται εδώ και μερικές εβδομάδες στην ευθύνη του στρατού της χώρας. Η προσωρινή κυβέρνηση της μεταβατικής προέδρου Ζανίν Ανιές ανακοίνωσε μάλιστα ότι «στρατιωτικοποιεί» την πόλη Σάντα Κρους στα ανατολικά της χώρας, επειδή οι κάτοικοι αρνούνται να εφαρμόσουν τα κυβερνητικά μέτρα και αδιαφορούν για την απαγόρευση κυκλοφορίας. «Βρισκόμαστε σε πόλεμο εναντίον ενός αόρατου εχθρού», δήλωσε ο υπουργός Ανάπτυξης Βιλφρέντο Ρόχο προσθέτοντας ότι «σε καιρό πολέμου οι πολίτες οφείλουν να υπακούν».
ΜΕΞΙΚΟ:
Σε αντίθεση με πολλές άλλες χώρες της Κεντρικής και Λατινικής Αμερικής οι ένοπλες δυνάμεις στο Μεξικό δεν έχουν παραδοσιακά ρόλο στις πολιτικές εξελίξεις. Όλο και συχνότερα όμως το τελευταίο διάστημα ο στρατός καλείται να βοηθήσει σε μη στρατιωτικούς τομείς. Όπως για παράδειγμα, όταν πρόσφατα έλαβε την εντολή να συμβάλει στη φύλαξη των συνόρων, να διασφαλίσει τη δημόσια τάξη, ενώ στο μέτωπο αντιμετώπισης της πανδημίας του κορωνοϊού ανέλαβε την τροφοδοσία των νοσοκομείων με υγειονομικό υλικό.
Σε νευραλγικές θέσεις υψηλόβαθμοι στρατιωτικοί
Στρατιώτες σε αγορά του Βαλπαραΐζο στη Χιλή
ΕΛ ΣΑΛΒΑΝΤΟΡ:
Ο πρόεδρος της χώρας Ναγίμπ Μπουκέλε σόκαρε τους πάντες όταν τον Φεβρουάριο έδωσε εντολή σε ένοπλους στρατιωτικούς να αναπτυχθούν μέσα στο κοινοβούλιο μόνο και μόνο για να αποσπάσει την ψήφο των βουλευτών υπέρ της σύναψης δανείου χρηματοδότησης ενός σχεδίου ασφαλείας. Η παρουσία στρατιωτών μέσα στη βουλή ξύπνησε σε πολλούς πολίτες της χώρας μνήμες από τον εμφύλιο που μαίνονταν για δώδεκα χρόνια στο Ελ Σαλβαντόρ με περίπου 75.000 νεκρούς.
ΒΕΝΕΖΟΥΕΛΑ:
Ο αυταρχικός πρόεδρος Νικολά Μαδούρο παραμένει εδώ και χρόνια στην εξουσία μόνο και μόνο επειδή έχει τη στήριξη των ενόπλων δυνάμεων της χώρας. Στη διαμάχη με τον αυτοανακηρυγμένο πρόεδρο Χουάν Γκουαϊδό για την εξουσία ο Μαδούρο γνωρίζει ότι έχει στο πλευρό του τους στρατιωτικούς. Ως αντάλλαγμα για την αφοσίωσή τους ο πρόεδρος Μαδούρο έχει επιτρέψει σε υψηλόβαθμους αξιωματούχους να δραστηριοποιούνται σε επικερδείς τομείς της οικονομίας, κατέχοντας νευραλγικές θέσεις στις εξαγωγές πετρελαίου, τις τράπεζες, τα ορυχεία ή τις εισαγωγές τροφίμων. Ειδικοί εκτιμούν ότι στη Βενεζουέλα, η οποία θεωρείται μια από τις πιο διεφθαρμένες χώρες του κόσμου, ένα μεγάλο μέρος των κερδών από την οικονομία εξαφανίζεται σε τσέπες στρατηγών.
Μαρτίνα Φαρμπάουερ, Νικ Κάιζερ (dpa)
Επιμέλεια: Στέφανος Γεωργακόπουλος
</doc>
<doc docid='dw_53189838' lang='ell' type='mono' source='https://www.dw.com/el/el/δεν-πτοεί-τα-τουρκικά-τρυπάνια-ο-κορωνοϊός/a-53189838' term='κορωνοϊός'>
Ούτε η πανδημία του κορωνοϊού δεν φαίνεται ικανή να επιβραδύνει τους ενεργειακούς σχεδιασμούς της Τουρκίας στην Ανατολική Μεσόγειο αφού το τουρκικό πλοίο-γεωτρύπανο Γιαβούζ βρίσκεται ήδη καθ’οδόν για την κυπριακή ΑΟΖ, όπου θα πραγματοποιήσει νέα παράνομη γεώτρηση.
Το Γιαβούζ, το οποίο συνοδεύεται από μία φρεγάτα του τουρκικού ναυτικού, αναμένεται να φτάσει εντός της κυπριακής ΑΟΖ σήμερα το απόγευμα όπου, σύμφωνα με τον τουρκικό σχεδιασμό, θα ξεκινήσει παράνομη γεώτρηση εντός του αδειοδοτημένου από την ΚΔ τεμαχίου 6. Προς τούτο, η Τουρκία έχει εκδώσει ήδη Navtex με την οποία δεσμεύει την περιοχή μεταξύ των οικοπέδων 6 και 7 της κυπριακής ΑΟΖ από σήμερα μέχρι και τις 18 Ιουλίου.
Σημειώνεται ότι πέραν της τουρκικής φρεγάτας, το τουρκικό γεωτρύπανο συνοδεύεται από μη επανδρωμένο αεροσκάφος τύπου TB-2 ενώ άλλα συνοδευτικά πλοία ενδέχεται να αποπλεύσουν αργότερα.
Ανέβαλε η EXXON - Ακολουθεί η ΕΝΙ
Αναβολή των γεωτρήσεων από Exonnmobil, σχέδια αναβολής και από την ΕΝΙ
Η κυπριακή κυβέρνηση παρακολουθεί με προβληματισμό και με αμηχανία τις τουρκικές ενέργειες, οι οποίες γίνονται σε συνέχεια των αρνητικών για το κυπριακό ενεργειακό πρόγραμμα εξελίξεων του τελευταίου διαστήματος. Υπενθυμίζεται ότι μόλις πρόσφατα η Exxonmobil ανακοίνωσε την απόφασή της να αναβάλει για το τέλος του 2021 και αρχές του 2022 τις δύο γεωτρήσεις που προγραμμάτιζε στο τεμάχιο 10 της κυπριακής ΑΟΖ. Επιπρόσθετα, όλο και πιο πιθανό γίνεται το σενάριο αναβολής και της γεώτρησης της ENI στο τεμάχιο 6, η οποία ήταν προγραμματισμένη να ξεκινήσει στο τέλος Απριλίου.
Αν και ο ιταλικός κολοσσός δεν έχει ενημερώσει επίσημα την κυπριακή κυβέρνηση για το ενδεχόμενο αναβολής, οι περιορισμοί στις πτήσεις και στις μετακινήσεις προσωπικού ελέω κορωνοϊού καθιστούν το σενάριο της αναβολής κάτι παραπάνω από βέβαιο. Αυτό που απομένει να φανεί είναι το αν η αναβολή θα διαρκέσει μερικές εβδομάδες ή αν θα πρόκειται για οριστική μετάθεση της γεώτρησης της ENI σε μεταγενέστερο χρόνο.
Αξίζει να σημειωθεί ότι οι επιπτώσεις της πανδημίας του κορωνοϊού στο ενεργειακό πρόγραμμα της κυπριακής δημοκρατίας, αποτυπώνονται και στο γεγονός ότι το γαλλικό αεροπλανοφόρο Charles de Gaulle ακινητοποιήθηκε λόγω κορωνοϊού, τη στιγμή που Παρίσι και Λευκωσία απέστειλαν πολλαπλά μηνύματα προς την Άγκυρα για τις παράνομες ενέργειές της.
Λουκιανός Λυρίτσας, Λευκωσία
</doc>
<doc docid='dw_53188573' lang='ell' type='mono' source='https://www.dw.com/el/el/αυστρία-διμερείς-συμφωνίες-για-να-σωθεί-ο-τουρισμός/a-53188573' term='κορωνοϊός'>
Διμερείς συμφωνίες στο πεδίο του τουρισμού με χώρες στις οποίες καταγράφονται ικανοποιητικές εξελίξεις στο μέτωπο του κορωνοϊού βάζει στο τραπέζι η Αυστρία. «Εάν κάποιες χώρες βρίσκονται σε πολύ καλό και θετικό δρόμο, όπως για παράδειγμα η Γερμανία, τότε υπάρχει ασφαλώς η δυνατότητα να συμφωνήσουμε διμερώς», είπε η υπουργός Τουρισμού της Αυστρίας Ελίζαμπετ Κέστινγκερ, απαντώντας σε ερώτηση εάν θα μπορέσουν να έρθουν το ερχόμενο καλοκαίρι τουρίστες στην Αυστρία και, αντίστροφα, να ταξιδέψουν οι Αυστριακοί στο εξωτερικό.
Μιλώντας στην αυστριακή εφημερίδα Die Presse η υπουργός προειδοποίησε ωστόσο ότι είναι εξαιρετικά δύσκολο να προβλέψει κανείς πώς θα εξελιχθούν οι επόμενοι μήνες. «Δεν υπάρχει κάποιο ορόσημο. Και δεν μπορεί να αποκλειστεί και νέα κύμα επιδημίας» το οποίο, σύμφωνα με την ίδια, δεν αποκλείεται να «οδηγήσει αναγκαστικά σε νέα εκτεταμένα (περιοριστικά) μέτρα».
Συστάσεις για εσωτερικό τουρισμό
Την τιμητική του θα έχει ο εσωτερικός τουρισμός στην Αυστρία - Εδώ το Σάλτσμπουργκ
Η Ελίζαμπετ Κέστινγκερ εκτίμησε πάντως γενικότερα ότι «φέτος θα υπάρξουν διαφορετικές διακοπές. Δεδομένου όμως ότι έχουμε θέσει σχετικά υπό έλεγχο την εξάπλωση του κορωνοϊού και ως κυβέρνηση μπορούμε να προαναγγέλλουμε ήδη σταδιακή χαλάρωση των μέτρων, ασφαλώς και σχεδιάζουμε επίσης ότι θα υπάρξει καλοκαιρινός τουρισμός». Η ίδια επισήμανε ωστόσο ότι τη φετινή χρονιά θα έχει την τιμητική του ο εσωτερικός τουρισμός στην Αυστρία. Παραδέχεται βέβαια ότι χωρίς ξένους τουρίστες η χώρα «θα υποστεί σημαντικές οικονομικές απώλειες».
Αξίζει να σημειωθεί ότι η Γερμανία είναι η σημαντικότερη τουριστική αγορά για την Αυστρία. Τo καλοκαίρι του 2019 το 37% των τουριστών που διανυκτέρευσαν στη χώρα ήταν Γερμανοί.
Κλειστά σύνορα φέτος στην Τσεχία;
O Tσχέχος πρόεδρος προτείνει να κλείσουν για έναν χρόνο τα τσέχικα σύνορα για ταξίδια στο εξωτερικό
Να ανακαλύψουν το φετινό καλοκαίρι τις ομορφιές της πατρίδας τους προτρέπει την ίδια ώρα τους συμπατριώτες του ο τσέχος πρόεδρος Μίλος Ζέμαν. Ο ίδιος προτείνει να κλείσουν για έναν ολόκληρο χρόνο τα τσέχικα σύνορα για ταξίδια στο εξωτερικό, «προκειμένου να μην προκληθεί νέο κύμα επιδημίας και να μην ταξιδέψουν άνθρωποι σε χώρες όπου δεν έχει τελειώσει ακόμη η επιδημία», όπως είπε σε ραδιοφωνική του συνέντευξη χθες Κυριακή.
Είχαν προηγηθεί εκκλήσεις ταξιδιωτικών ομίλων και τουριστικών γραφείων να επιτραπούν το φετινό καλοκαίρι τουλάχιστον τα ταξίδια προς τους ιδιαίτερα δημοφιλείς για τους Τσέχους τουριστικούς προορισμούς της Σλοβακίας και της Κροατίας όπου καταγράφονται μέχρι σήμερα συγκριτικά λίγα κρούσματα.
Kώστας Συμεωνίδης (dpa, Die Presse)
</doc>
<doc docid='dw_53187375' lang='ell' type='mono' source='https://www.dw.com/el/el/λονδίνο-διαφωνίες-στην-κυβέρνηση-για-την-άρση-των-μέτρων/a-53187375' term='κορωνοϊός'>
Αποδέκτης πυρών για την πολιτική αντιμετώπισης της  πανδημίας  Covid19 έχει γίνει ο Μπόρις Τζόνσον, ο οποίος αναρρώνει από τον κορωνοιό στην εξοχική πρωθυπουργική κατοικία στο Τσέκερς.
Εν τω μεταξύ στο υπουργικό συμβούλιο ξέσπασε εμφύλιος πόλεμος για την άρση των μέτρων. Οι Μἀικλ Γκόουβ υπουργός υπεύθυνος των εργασιών του υπουργικού συμβουλίου και Ρίσι Σουνάκ, υπουργός Οικονομικών, εισηγούνται σταδιακή άρση των μέτρων σε δύο φάσεις: η πρώτη ξεκινά στις αρχές Μαΐου με το άνοιγμα ορισμένων επιχειρήσεων πρώτης ανάγκης και η δεύτερη στα μέσα Μαΐου με γενική άρση όλων των απαγορεύσεων.
Οι δύο υπουργοί ανησυχούν ότι η κρίση του κορονοϊού θα πλήξει μακροπρόθεσμα την οικονομία με αύξηση της ανεργίας και του πληθωρισμού.
Σφοδρές κατηγορίες για τους χειρισμούς του Μπ. Τζόνσον
Tη σταδιακή άρση των περιορισμών για να μην πληγεί κι άλλο η οικονομία εισηγούνται μέλη του υπ. Συμβουλίου. «Όχι» στην άρση των μέτρων λέει ο υπ. Υγείας
Επικεφαλής της άλλης ομάδας είναι ο υπουργός Υγείας Ματ Χάνκοκ, ο οποίος προτάσσει το επιχείρημα ότι η χώρα δεν πρόκειται να αντέξει ένα νέο κύμα του ιού, επομένως η άρση των μέτρων πρέπει να γίνει αφού τεθεί υπό απόλυτο έλεγχο η υγειονομική κρίση.
Παράλληλα οι Τάιμς του Λονδίνου αποκαλύπτουν ότι ο πρωθυπουργός ήταν απών σε πέντε συναντήσεις της ομάδος κρίσεων Cobra τον Ιανουάριο και Φεβρουάριο, με αποτέλεσμα να μην λάβει η κυβέρνηση νωρίς τα απαραίτητα μέτρα για την απομόνωση του ιού.
Μετά το δημοσίευμα των Τάιμς, φιλοκυβερνητικές εφημερίδες, η Τέλεγκραφ και Μέιλ, κατηγορούν τον βρετανό πρωθυπουργό για καθυστέρηση στην έγκαιρη επιβολή μέτρων ανάσχεσης και προστασίας του πληθυσμού.
Μαρία Καστρινιάκη, Λονδίνο
</doc>
<doc docid='dw_53186416' lang='ell' type='mono' source='https://www.dw.com/el/el/κεκλεισμένων-των-θυρών-οι-τελετές-στο-μπέργκεν-μπέλζεν/a-53186416' term='κορωνοϊός'>
Λόγω της πανδημίας του κορωνοϊού οι τελετές μνήμες με αφορμή τα 75 χρόνια από την απελευθέρωση των στρατοπέδων συγκέντρωσης Μπέργκεν-Μπέλζεν και Ράβενσμπρουκ έγιναν κεκλεισμένων των θυρών. Στην εκδήλωση μνήμης στο μνημείο θυμάτων στο Μπέργκεν-Μπέλζεν συμμετείχαν ο πρωθυπουργός της Κάτω Σαξονίας, πολιτικοί του κρατιδίου καθώς και εκπρόσωποι εβραϊκών κοινοτήτων.
Στην ομιλία του ο τοπικός πρωθυπουργός Στέφαν Βάιλ τόνισε ότι «το Μπέργκεν-Μπέλζεν ήταν και παραμένει ανοιχτή πληγή της γερμανικής ιστορίας. Τιμούμε τα θύματα σε κλίμα πένθους και ντροπής. Μας θλίβει το γεγονός ότι αναγκαζόμαστε φέτος να τιμήσουμε τα θύματα μόνο με μια απλή κατάθεση στεφάνων». Σύμφωνα με το πρωθυπουργό η πανδημία επέβαλε την αναβολή της τελετής μνήμης με συμμετοχή 5.000 προσκεκλημένων για την επόμενη χρονιά στις 18 Απριλίου του 2021.
Ο Στέφαν Βάιλ απηύθυνε στην ομιλία του έκκληση να διατηρηθούν ζωντανές οι μνήμες για το Μπέργκεν-Μπέλζεν και τα εγκλήματα των ναζί. Σημαντικότερο από την ημέρα μνήμης είναι να καταβληθεί κάθε προσπάθεια έτσι ώστε να μην ξεχαστούν «ούτε τα θύματα, αλλά ούτε και οι θύτες», είπε ο τοπικός πρωθυπουργός και πρόσθεσε ότι «είναι καθοριστικό να εξαχθούν τα ορθά συμπεράσματα και να αντιδράσουμε άμεσα σε κάθε έκφραση αντισημιτισμού, ρατσισμού και καταπίεσης».
Στο Μπέργκεν-Μπέλζεν άφησε την τελευταία πνοή η Άννα Φρανκ
Η Άννα Φρανκ με το διάσημο ημερολόγιό της ήταν ανάμεσα στα θύματα του Μπέργκεν-Mπέλζεν
Στο στρατόπεδο συγκέντρωσης Μπέργκεν-Μπέλζεν, σε απόσταση περίπου 70 χιλιομέτρων από το Ανόβερο, την πρωτεύουσα της Κάτω Σαξονίας, εξοντώθηκαν από τα SS, τη πείνα και τις επιδημίες από το 1939 μέχρι το 1945 περισσότεροι από 52.000 φυλακισμένοι και περίπου 20.000 αιχμάλωτοι πολέμου. Ανάμεσα στα θύματα ήταν και η νεαρή Άννα Φρανκ (1929-1945), η οποία έγινε αργότερα διάσημη από το ημερολόγιό της. Η Άννα και η αδερφή της Μάργκοτ πέθαναν στο στρατόπεδο το Μάρτιο του 1945 από τύφο. Ένα περίπου μήνα αργότερο, ο κόκκινος στρατός απελευθέρωνε το Μπέργκεν-Μπέλζεν.
Η απελευθέρωση των στρατοπέδων Μπέργκεν-Μπέλζεν και Ράβενσμπρουκ από τα σοβιετικά στρατεύματα τιμήθηκε με κοινή χριστιανική και εβραϊκή τελετή στο Βερολίνο στον καθολικό ναό Maria Regina Martyrum, ο οποίος χτίστηκε στη δεκαετία του ΄60 για να τιμηθούν τα θύματα της ναζιστικής περιόδου (1933-1945). Αρχικά είχε προγραμματιστεί η συμμετοχή περίπου 60 επιζώντων στην τελετή. Αντ΄ αυτού προβλήθηκαν μαγνητοσκοπημένα μηνύματα και δηλώσεις πολιτικών, αλλά και βίντεο καλλιτεχνικών και παιδαγωγικών πρότζεκτ.
Σε κοινό μήνυμα ο γερμανός υπουργός Εξωτερικών Χάικο Μάας και ο πολωνός ομόλογός του Γιάτσεκ Τσαπουτόβιτς τόνισαν τιμώντας τα θύματα των στρατοπέδων: «Αν κρατούσαμε ενός λεπτού σιγή για κάθε θύμα η σιωπή θα διαρκούσε 14 μέρες. Όμως ο αγώνας κατά της λήθης δεν μπορεί να είναι σιωπηλός». Παράλληλα ο γερμανός υπουργός αναφέρθηκε «στο δηλητήριο του μίσος και του αντισημιτισμού» που γίνεται ολοένα και πιο αισθητό. «Όταν τα θύματα μετατρέπονται σε θύτες, τόσο στη Γερμανία, όσο και στο εξωτερικό, εμείς οι Γερμανοί δεν μπορούμε να το αποδεχόμαστε αναντίρρητα», επισημαίνει ο Χάικο Μάας και υπογραμμίζει: «Αυτό επιβάλλει η ευθύνη για την ιστορία μας και ο σεβασμός στα θύματα». Κλείνοντας το βιντεοσκοπημένο του μήνυμα ο επικεφαλής της γερμανικής διπλωματίας σημείωσε ότι «το να θυμόμαστε σήμερα, σημαίνει ότι είμαστε αλληλέγγυοι προς τα θύματα και αντιμετωπίζουμε θαρραλέα τους θύτες».
Ράβενσμπρουκ: Το μεγαλύτερο γυναικείο στρατόπεδο
Η υπ. Πολιτισμού Μόνικα Γκρίτερς στο μνημείο του Ράβενσμπρουκ
Από την πλευρά της η γερμανίδα υφυπουργός πολιτισμού Μόνικα Γκρίτερς εκδήλωσε σε μήνυμα τη λύπη της για το γεγονός ότι οι εκδηλώσεις μνήμης λαμβάνουν φέτος χώρα, λόγω κορωνοϊού μόνο ψηφιακά. Για το λόγο αυτό τόνισε ότι έχει ιδιαίτερα σημασία φέτος να χρησιμοποιηθούν διαφορετικοί τρόποι για να τιμηθούν τα θύματα. Κατέστησε ωστόσο σαφές ότι ο ψηφιακός κόσμος είναι σε θέση μόνο να υποβοηθήσει την ενασχόληση με την ιστορία και την εξαγωγή συμπερασμάτων.
Στις 22 και 23 Απριλίου του 1945 τα σοβιετικά στρατεύματα απελευθέρωσαν τα στρατόπεδα εξόντωσης Ράβενσμπρουκ και Σαξενχάουζεν, στα οποία κρατούνταν κατά τη ναζιστική περίοδο πάνω από 200.000 άνθρωποι. Δεκάδες χιλιάδες έχασαν τη ζωή τους από τις κακουχίες και τα βασανιστήρια. Το στρατόπεδο Ράβενσμπρουκ υπήρξε το μεγαλύτερο γυναικείο στρατόπεδο εξόντωσης. Από το 1939 μέχρι το 1945 πέρασαν τις πύλες του περισσότερες από 130.000 γυναίκες. Στο στρατόπεδο αυτό ανήκε ένα μικρότερο στρατόπεδο ανδρών και ένα άλλο για εφήβους. Υπολογίζεται ότι στο στρατόπεδο Ράβενσμπρουκ δολοφονήθηκαν τουλάχιστον 28.000 άνθρωποι.
DW, dpa, epd, kna
Επιμέλεια: Στέφανος Γεωργακόπουλος
Η τελετή για τα 75 χρόνια από την απελευθέρωση των κρατουμένων του Άουσβιτς. Στο επίκεντρο η καταπολέμηση του αντισημιτισμού. Εκπρόσωποι 60 κρατών και διεθνών οργανώσεων. Ανάμεσα τους ο Κ. Μητσοτάκης και ο Μ. Σχοινάς. (27.01.2020)
Ήταν μια από τις πολυπληθέστερες εθνικές ομάδες του γερμανικού στρατοπέδου εξόντωσης στην Πολωνία. Μόνο λίγοι επέζησαν. Παρών τη Δευτέρα στην τελετή για τα 75 χρόνια της απελευθέρωσης του Άουσβιτς ο 95χρονος Μωσέ Αλιών. (26.01.2020)
Πώς να βρει κουράγιο ένας επιζών του Oλοκαυτώματος να πορευτεί μέχρι το τέλος της ζωής του με τέτοιο βάρος; Ο υπερήλικας Ελίας βρήκε ψυχολογική και θεραπευτική στήριξη στο κέντρο Amcha, που βρίσκεται στο Ισραήλ. (24.01.2020)
Εκδήλωση για τα 75 χρόνια από την απελευθέρωση του στρατοπέδου εξόντωσης Άουσβιτς. Επιζώντες επισήμαναν την αναγκαιότητα της καταπολέμησης του αντισημιτισμού και έθεσαν αμείλικτα ερωτήματα για τη στάση του κόσμου. (28.01.2020)
Τα αποκαλυπτήρια αναμνηστικής πλάκας για τα θύματα του στρατοπέδου συγκέντρωσης Ράβενσμπρουκ από την Ελλάδα, στην πλειοψηφία γυναίκες, έγιναν χθες παρουσία του Νίκου Ξυδάκη. Αφορμή η 71η επέτειος απελευθέρωσής του. (18.04.2016)
Ο Γιοχάνες Έπλε μεγάλωσε στο Μάουτχαουζεν κοντά στο γνωστό στρατόπεδο συγκέντρωσης. Σε άρθρο του στην DW περιγράφει τις δυσκολίες των κατοίκων της περιοχής να ζουν σε ένα τόπο με ναζιστικό παρελθόν. (13.03.2013)
</doc>
<doc docid='dw_53184469' lang='ell' type='mono' source='https://www.dw.com/el/el/η-απελπισία-των-ελλήνων-ξενοδόχων/a-53184469' term='κορωνοϊός'>
Τις μαρτυρίες Ελλήνων ξενοδόχων παρουσιάζει το περιοδικό Spiegel στη διαδικτυακή του έκδοση. Παρουσιάζουν με τα πιο μελανά χρώματα την οικονομική κρίση που προκλήθηκε εξαιτίας της πανδημίας του κορωνοϊού. Το άρθρο σημειώνει: «Η τουριστική βιομηχανία είναι το ελιξίριο της ελληνικής οικονομίας. Σχεδόν 34 εκατομμύρια τουρίστες, τριπλάσιος αριθμός σε σύγκριση με αυτών των κατοίκων της χώρας, επισκέφθηκε την Ελλάδα το 2019. Ο τουρισμός συμβάλει κατά ένα τέταρτο στην οικονομία και την απασχόληση της χώρας – το υψηλότερο ποσοστό στην ΕΕ. Το 2020 υποσχόταν να είναι η χρονιά θαύμα. Τώρα η πανδημία ωθεί την οικονομία σε ύφεση και τους αριθμούς των ανέργων στα υψηλότερα ποσοστά από την οικονομική κρίση».
Στη συνέχεια το άρθρο παραθέτει τις μαρτυρίες υπεύθυνων μεγάλων ξενοδοχείων αλλά και οικογενειακών επιχειρήσεων όπως του Μάκη Σαράφογλου από τη Λέσβο, ο οποίος το 2012 άνοιξε ένα ξενοδοχείο με 40 δωμάτια. «Το ξενοδοχείο είναι οικογενειακή επιχείρηση, την οποία διοικώ από κοινού με τη σύζυγό μου και το γιο μου. Τις συμβάσεις εργασίας των τριών υπαλλήλων μας έπρεπε να τις καταγγείλω. Τώρα παίρνουν ένα επίδομα από την κυβέρνηση 800 ευρώ. Μετά το διάταγμα της 22ας Μαρτίου έπρεπε να κλείσουμε το ξενοδοχείο μας. Εκείνη την ημέρα αποχαιρετήσαμε τον τελευταίο μας επισκέπτη. Ήταν πολύ οδυνηρή στιγμή. Από τότε μόνο ακυρώσεις. Από την Ελλάδα, τη Γερμανία, τη Μεγάλη Βρετανία, την Ιταλία, τη Γαλλία. Όχι μόνο παραθεριστές αλλά και αρχαιολόγοι, συνεργάτες ΜΚΟ και διεθνών οργανισμών. Συνήθως χαιρόμαστε για τα τηλεφωνήματα. Από τότε που κλείσαμε ξέρουμε πως κάθε φορά που χτυπάει το τηλέφωνο στη ρεσεψιόν είναι για ακύρωση».
Παρόμοια η κατάσταση και για το πεντάστερο ξενοδοχείο Grand Hotel Palace στη Θεσσαλονίκη. Ο διευθυντής του ξενοδοχείου Γιάννης Ασλάνης λέει σχετικά: «Εξαιτίας του κορωνοϊού ματαιώθηκαν μεγάλες εκδηλώσεις, συνέδρια που ανήκουν στον κορμό των δραστηριοτήτων μας. Στην αρχή υπήρξαν βραχυπρόθεσμες ακυρώσεις, μετά όμως για τον Απρίλιο, τον Μάιο, τελευταία και για τον Ιούνιο… Παγώσαμε και τα επενδυτικά μας προγράμματα. Είχαμε προγραμματίσει ανακαινίσεις για τον ερχόμενο μήνα. Τις ματαιώσαμε. Ο τουρισμός είναι στο σημείο μηδέν. Δεν υπάρχει παρόμοιο προηγούμενο. Τα ξενοδοχεία δεν έκλεισαν ποτέ στην ιστορία της Ελλάδας. Ούτε στον Β' Παγκόσμιο Πόλεμο».
Τα προσφυγόπουλα από την Ελλάδα
Σε δομή φιλοξενίας για παιδιά και εφήβους κοντά στο 'Οσναμπρυκ τα 47 προσφυγόπουλα που έφτασαν στη Γερμανία
«Τέλος στις κακουχίες» είναι ο τίτλος δημοσιεύματος της Frankfurter Allgemeine Zeitung, το οποίο αναφέρεται στην άφιξη 47 προσφυγόπουλων από την Ελλάδα και τα οποία οδηγήθηκαν το Σάββατο σε μια δομή φιλοξενίας για παιδιά και εφήβους στην ευρύτερη περιοχή του 'Οσναμπρυκ. «’Με παιδοψυχολόγους, παιδαγωγούς και διερμηνείς έχει διασφαλιστεί η φροντίδα των παιδιών κατά τρόπο που θα το ήθελε κανείς και για τα δικά του τα παιδιά’ δηλώνει η Άννα Κέμπσουλ, από το δήμο του Όσναμπρυκ. Τα 47 παιδιά εξετάστηκαν από γιατρούς στην Αθήνα και είναι καλά στην υγεία τους, σύμφωνα με το υπουργείο Κοινωνικών Υποθέσεων της Κάτω Σαξωνίας (…) Η κ. Κέμπσουλ δεν αποκλείει το γεγονός στο μέλλον το Όσναμπρυκ να πάρει και άλλα προσφυγόπουλα από καταυλισμούς στην Ελλάδα. Τις επόμενες εβδομάδες συνολικά 1.600 ασυνόδευτα παιδιά θα κατανεμηθούν σε άλλες ευρωπαϊκές χώρες».
H αυστριακή εφημερίδα Der Standard γράφει για την πεισματική άρνηση της κυβέρνησης στη Βιέννη να δεχθεί προσφυγόπουλα από τους ελληνικούς καταυλισμούς: «Η Αυστρία επιτρέπει την είσοδο σε ανθρώπους για να μαζέψουν τη σοδειά. Αλλά δεν δέχεται καμία οικογένεια, κανένα παιδί από κάποιο προσφυγικό καταυλισμό. Αυτό είναι πραγματικά ντροπιαστικό. Ναι, έχουμε τα δικά μας προβλήματα και τις δικές μας ανησυχίες, αυτό ωστόσο δεν απαλλάσσει ένα κράτος ή μια κοινωνία από την υποχρέωση να βοηθάει τους άλλους και πέρα από τα σύνορα».
Η οικονομική στήριξη και οι μπαγαπόντηδες
Η Γερμανία στην κρίση του κορωνοϊού ενέκρινε το μεγαλύτερο πακέτο στήριξης της οικονομίας παγκοσμίως. Χρειάζονται όμως περισσότεροι κανόνες
Η Süddeutsche Zeitung αναφέρεται στο τεράστιο πακέτο της γερμανικής κυβέρνησης για τη στήριξη της οικονομίας με αφορμή την πανδημία από τον κορωνοϊό και την προσοχή που απαιτείται. «Η Γερμανία στην κρίση του κορωνοϊού ενέκρινε το μεγαλύτερο πακέτο στήριξης της οικονομίας παγκοσμίως: 1.170 δισεκατομμύρια ευρώ. Τα χρήματα ρέουν σα νερό στην επικράτεια εξαιτίας της άμεσης ανάγκης (…) Εντείνονται όμως οι ενδείξεις για περιπτώσεις εκμετάλλευσης. Επιχειρήσεις που ούτως ή άλλως είχαν οικονομικές δυσκολίες παίρνουν τα χρήματα και επωφελούνται από φοροαπαλλαγές. Αυτό πρέπει να σταματήσει. Αντί να σπαταλούνται τα οικονομικά αποθέματα, θα έπρεπε η κυβέρνηση να εξετάσει αυστηρότερα τους κανόνες. Αυτοί που έχουν ανάγκη πρέπει να βοηθηθούν. Δεν χρειάζεται όμως να δίνονται ευκαιρίες για απάτες».
Μαρία Ρηγούτσου
</doc>
<doc docid='dw_53185198' lang='ell' type='mono' source='https://www.dw.com/el/el/διασχίζοντας-τον-ωκεανό-λόγω-κορωνοϊού/a-53185198' term='κορωνοϊός'>
Έξι ολόκληρες εβδομάδες κρουαζιέρα με ιστιοφόρο στην Καραϊβική; Και επιπλέον μάθημα στην κουπαστή; Υπέροχη προοπτική για νέους. Όταν στις αρχές Μαρτίου 25 μαθητές από το Άμστερνταμ έπαιρναν το αεροπλάνο για να ζήσουν την ωραία περιπέτεια, κανείς τους δεν μπορούσε να φανταστεί την τροπή που θα έπαιρνε το πολλά υποσχόμενο ταξίδι. Οι μαθητές εξαιτίας της κρίσης του κορωνοϊού είχαν εγκλωβιστεί και δεν μπορούσαν να πετάξουν. Μπροστά τους απλωνόταν μόνο ο ωκεανός. Δεν είχαν άλλη επιλογή παρά μόνο να επιστρέψουν δια θαλάσσης και μάλιστα με ένα ιστιοφόρο.
Τα παιδιά ηλικίας 14 έως 17 ετών βρίσκονταν στο νησί του Αγίου Μαρτίνου στην Καραϊβική στο ιστιοφόρο «De Wylde Swan». Εκεί έκαναν μάθημα και υπολόγιζαν πως θα έφθαναν με το ιστιοφόρο μέχρι την Κούβα και από εκεί θα επιβιβάζονταν στο αεροπλάνο για να επιστρέψουν στην Ολλανδία. Αυτό ήταν το σχέδιο. Μετά όμως ξέσπασε η κρίση του κορωνοϊού και η μια χώρα μετά την άλλη άρχισε να κλείνει τα εναέρια σύνορά της. Αλλά και στα λιμάνια δεν ήταν καλύτερη η κατάσταση. Πολλά επιβατηγά πλοία από το φόβο της εξάπλωσης του ιού δεν εκτελούσαν πλέον δρομολόγια. Ούτε όμως μια πολύμηνη παραμονή στον Άγιο Μαρτίνο φαινόταν μια καθησυχαστική εναλλακτική, λέει ο Κρίστοφ Μέιγερ, από την οργάνωση Masterskip, που οργάνωσε το ταξίδι της επιστροφής με το ιστιοφόρο.
Ανάμεικτα τα συναισθήματα των παιδιών
Καθηλωμένοι στην Καραϊβική
Πλήρωμα και μαθητές δεν είχαν εναλλακτική. «Γρήγορα καταλάβαμε πως ο μόνος τρόπος για να επιστρέψουμε θα ήταν να διασχίσουμε τον ωκεανό» δηλώνει ο Κρίστοφ Μέιγερ μιλώντας στο Γερμανικό Πρακτορείο Ειδήσεων.
Τι θα έλεγαν όμως οι γονείς; «Φάνηκαν ανακουφισμένοι» λέει και πάλι ο Κρίστοφ Μέιγερ. Τα παιδιά θα επέστρεφαν σπίτι και το πλήρωμα ήταν πεπειραμένο.
Τα συναισθήματα των παιδιών ανάμεικτα. Κάποια πέταγαν από τη χαρά τους, άλλα χρειάστηκαν χρόνο για να το χωνέψουν και να το αποδεχθούν. Τα πράγματα ήταν σοβαρά. Και ήταν πράγματι σοβαρά γιατί δεν είναι απλή υπόθεση να βρίσκεται σε ένα ιστιοφόρο επί πέντε εβδομάδες στη θάλασσα. Είναι πολύ διαφορετική εμπειρία από το να κάνεις βόλτες από νησί σε νησί στην Καραϊβική. Και όλα αυτά χωρίς ίντερνετ, πατατάκια και κόκα κόλα.
«Τα παιδιά πήραν όμως ένα σημαντικό μάθημα. Να προσαρμόζονται στις συνθήκες» λέει και πάλι ο Κρίστοφ Μέιγερ. Το καλό μάλιστα ήταν πως κανείς δεν αρρώστησε στο πλοίο.
Το απέραντο γαλάζιο… σαν φυλακή
Στον γυρισμό με το ιστιοφόρο
«Το πλοίο μοιάζει με φυλακή» έλεγε ένα παιδί μιλώντας στο ολλανδικό κανάλι NOS. «Δεν μπορεί κανείς να πάει πουθενά» συμπληρώνει. Μια άλλη κοπέλα έχει όμως διαφορετική άποψη και λέει πως ήταν θαυμάσιο να κοιτάς γύρω σου και το μόνο που βλέπεις να είναι το νερό.
Όταν το πλοίο έφτασε στις Αζόρες, τα παιδιά μπόρεσαν επιτέλους να πάρουν τηλέφωνο τους γονείς τους και να μιλήσουν. Κάποια μάλιστα επικοινώνησαν και με μερικούς Ολλανδούς δημοσιογράφους.
Τώρα συνεχίζουν το ταξίδι τους, το οποίο πλέον βρίσκουν συναρπαστικό. Μάλιστα μετονόμασαν την ομάδα τους από το αρχικό «Πειρατές της Καραϊβικής» σε «Πολεμιστές του Ωκεανού». Και ακόμα και χωρίς ίντερνετ δεν είναι καθόλου βαρετά τα πράγματα, όπως λένε. Παίζουν πολύ, κάνουν μαθήματα και ούτως ή άλλως ο καθένας έχει αναλάβει κάποια καθήκοντα στο πλοίο.
Την Τρίτη το πλοίο έφτασε στην Ιβηρική Χερσόνησο. Την επόμενη εβδομάδα, αν όλα πάνε καλά, θα φθάσουν στο Χάρλινγκεν στο Φρίζλαντ. Και ποιο είναι το πρώτο πράγμα που θέλουν να κάνουν μόλις φτάσουν στην πατρίδα; «Να αγκαλιάσω τους γονείς μου» λέει ένα κορίτσι. «Και μετά να φάω, να φάω πολύ».
Ανέτε Μπίρσελ (DPA)
Επιμέλεια: Μαρία Ρηγούτσου
</doc>
<doc docid='dw_53183190' lang='ell' type='mono' source='https://www.dw.com/el/el/ο-μακρόν-πιέζει-το-βερολίνο-για-τα-κορωνο-ομόλογα/a-53183190' term='κορωνοϊός'>
Είναι μία προειδοποίηση σε δραματικό τόνο, όπως το συνηθίζει ενίοτε ο πρόεδρος της Γαλλίας: η Ευρώπη θα καταρρεύσει ως «πολιτικό εγχείρημα», προειδοποιεί ο Εμανουέλ Μακρόν, εάν δεν προστρέξει σε βοήθεια εκείνων των χωρών, όπως η Ιταλία, που έχουν πληγεί βαρύτατα από την κρίση του κορωνοϊού. «Δεν έχουμε άλλη επιλογή», επισημαίνει ο Μακρόν στους Financial Times, από την έκδοση ενός κοινού ομολόγου «που θα συνδέει τα κοινά χρέη με μία κοινή εγγύηση», ώστε να παρέχεται οικονομική βοήθεια σε κάθε κράτος-μέλος, ανάλογα με τις ανάγκες του.
Για την ΕΕ έχει φτάσει «η ώρα της αλήθειας», λέει ο Εμανουέλ Μακρόν, ενώ παράλληλα προειδοποιεί ότι ενδεχόμενη έλλειψη αλληλεγγύης την ώρα της πανδημίας θα μπορούσε να πυροδοτήσει έκρηξη του λαϊκισμού στη Νότια Ευρώπη. Πολιτικό κεφάλαιο αντλεί ήδη από την κρίση η Μαρίν Λεπέν στη Γαλλία, το ίδιο κάνει ο Ματέο Σαλβίνι στην Ιταλία. Το ερώτημα που διχάζει την Ευρώπη είναι αν η ΕΕ θα προχωρήσει σε μία κοινή ανάληψη χρέους, προκειμένου να αντιμετωπιστούν οι οικονομικές επιπτώσεις του κορωνοϊού. Την Πέμπτη οι Ευρωπαίοι ηγέτες θα επιχειρήσουν, μέσω τηλεδιάσκεψης, να βρουν μία λύση στο πρόβλημα. Για τον Μακρόν πάντως δεν υπάρχει άλλη λύση από το «κορωνο-ομόλογο». Η νέα έκκληση του Γάλλου προέδρου μέσω των Financial Times ασκεί πιέσεις στο Βερολίνο.
Απαιτούνται άμεσες λύσεις
Γιάννης Εμμανουηλίδης, Κέντρο Ευρωπαϊκής Πολιτικής (EPC)
«Ο Μακρόν αρέσκεται σε μεγάλες διακηρύξεις, αλλά είναι και ρεαλιστής», επισημαίνει ο Γιάννης Εμμανουηλίδης, διευθυντής του Κέντρου Ευρωπαϊκής Πολιτικής (EPC) στις Βρυξέλλες. Κατά την άποψή του ο Γάλλος πρόεδρος γνωρίζει καλά την απέχθεια των «Βορείων» απέναντι σε μία κοινοτικοποίηση χρέους και επιχειρεί, μιλώντας στους Financial Times, να μεταστρέψει την κοινή γνώμη, υποδεικνύοντας παράλληλα κοινό έδαφος για την εξεύρεση συμβιβασμού. Για να συμβεί αυτό θα πρέπει να απαλλαγεί το «κορωνο-ομόλογο» από την πολιτική φόρτιση που έχει προκαλέσει. Η ιδέα ότι δημιουργούμε κοινό «κορβανά» με χρέη ήταν πάντα ο εφιάλτης της Γερμανίας. Αλλά το πρόβλημα μπορεί να αμβλυνθεί με τους κατάλληλους χειρισμούς, επισημαίνει ο Γιάννης Εμμανουηλίδης. Γι αυτό πολλοί μιλούν πλέον για ένα «ομόλογο ανάπτυξης» με ειδικό σκοπό, μοναδικό χαρακτήρα, αυστηρή προσήλωση στον στόχο και περιορισμένη ευθύνη για τους συμμετέχοντες.
Σε τελική ανάλυση, σημειώνει ο επικεφαλής του EPC, ο Μακρόν έχει δίκιο όταν λέει ότι χρειάζεται άμεση ανάληψη δράσης, καθώς «βρισκόμαστε στην αρχή αυτής της κρίσης, θα υπάρξουν εξελίξεις, θα ενταθούν οι πιέσεις προς την Ευρώπη». Κατά συνέπεια, συμπεραίνει, είτε θα αναγκαστούμε να αντιδράσουμε όταν η κατάσταση φτάσει στο μη περαιτέρω, όπως είχε γίνει στη διάρκεια της χρηματοπιστωτικής κρίσης, είτε θα πρέπει από την αρχή να καταβάλουμε προσπάθεια για να αποτρέψουμε τα χειρότερα.
Πόσα χρήματα χρειάζονται;
"Κοινά χρέη με κοινή εγγύηση"
Στη συνέντευξή του ο Γάλλος πρόεδρος ανέφερε ότι θα χρειαστούν άλλα 40μ0 δισεκατομμύρια ευρώ, εκτός των κονδυλίων που έχουν συμφωνηθεί. Από την πλευρά του ο Γιάννης Εμμανουηλίδης εκτιμά ότι «δεν πρέπει να δεσμευθούμε σε ένα συγκεκριμένο ποσό, καθώς θα προκύψει ένας περίπλοκος συμβιβασμός». Ο ίδιος, ανατρέχοντας στην ορολογία της Ευρωπαϊκής Κεντρικής Τράπεζας (ΕΚΤ) επί ευρω-κρίσης, αποκαλεί «συνδυαστικό μπαζούκα» την επιστράτευση όλων των εργαλείων που έχουν προταθεί μέχρι στιγμής: 200 δισεκατομμύρια ευρώ σε δάνεια που χορηγεί η Ευρωπαϊκή Τράπεζα Επενδύσεων, άλλα περίπου 250 δισεκατομμύρια από τον Ευρωπαϊκό Μηχανισμό Σταθερότητας (ESM), συν τα κονδύλια για την αγορά εργασίας, συν το «κορωνο-ομόλογο». Εάν ευοδωθούν όλες αυτές οι προσπάθειες, θα έχει διατεθεί σχεδόν ένα τρισεκατομμύριο ευρώ.
Κατά την άποψη πολλών ειδικών αυτό είναι το ελάχιστο ποσό που απαιτείται, αλλά και πάλι δεν αρκεί, παρά μόνο για να αποφευχθούν τα χειρότερα. Στη σημερινή συγκυρία έχει δίκιο ο Μακρόν όταν καταφεύγει σε δραματικούς τόνους, εκτιμά ο Γιάννης Εμμανουηλίδης: «’Εχει έρθει η ώρα για να συζητήσουμε ακόμη και για σενάρια τρόμου», επισημαίνει. Αυτό σημαίνει ότι χρειάζεται να αναλύσουμε την κατάσταση σε βάθος, να περιγράψουμε το πλήρες μέγεθος της κρίσης και να υπερβούμε κάποια όρια.
Οι προτεραιότητες της εσωτερικής πολιτικής
Υπάρχει και το εσωτερικό μέτωπο
Διαφορετική ανάγνωση από τον Γάλλο πολιτικό επιστήμονα Μπρούνο Κοτρές από το Ίδρυμα Πολιτικών Επιστημών στο Παρίσι, ο οποίος θεωρεί ότι οι δηλώσεις Μακρόν οφείλονται κυρίως σε εσωτερικοπολιτικές σκοπιμότητες. «Θέλει να δείξει στους Γάλλους- και όχι μόνο- ότι εκείνος είναι που καταθέτει ιδέες και προασπίζεται την ενότητα της Ευρώπης», λέει ο Κοτρές. Σε μία εποχή που η Μαρίν Λεπέν και άλλοι εθνικιστές ευελπιστούν να κερδίσουν έδαφος, σε μία εποχή που κάποιοι ευαγγελίζονται κλειστά σύνορα και πλήρη ελευθερία δράσης στο όνομα της εθνικής κυριαρχίας, ο πρόεδρος της Γαλλίας προβάλλει την ιδέα της «ευρωπαϊκής κυριαρχίας» και επιμένει ότι μόνο από κοινού μπορεί η Ευρώπη να αντιμετωπίσει τις συνέπειες του κορωνοϊού.
«Όταν προβάλλει όλες αυτές τις μεγάλες ιδέες, μεγάλο μέρος τους εμφορείται από κίνητρα εσωτερικής πολιτικής» τονίζει ο Κοτρές, για να υπενθυμίσει ότι η πλειονότητα των Γάλλων δηλώνει μεν ευχαριστημένη από τα μέτρα που λαμβάνονται για την αντιμετώπιση του κορωνοϊού, αλλά δεν ξεχνά ότι στην αρχή της πανδημίας έγιναν λανθασμένοι χειρισμοί και επικρατούσε επικοινωνιακό χάος. Τώρα η πολιτική επιβίωση του προέδρου Μακρόν εξαρτάται από τις επιδόσεις του στο μέτωπο της οικονομίας. Ο κορωνοϊός μπορεί να θέσει σε κίνδυνο τις αρχικές επιτυχίες της προεδρικής θητείας του, ενώ οι ειδικοί εκφράζουν ανησυχίες για αύξηση του δημοσίου χρέους στο 120% του γαλλικού ΑΕΠ. Όταν λοιπόν ο πρόεδρος προειδοποιεί ότι πρέπει να βοηθήσουμε την Ιταλία, λέει ο Κοτρές, «έχει στο μυαλό του και τη Γαλλία». Κατά τα άλλα, ο Γάλλος αναλυτής θεωρεί ότι ήταν κάπως «αλλόκοτος» ο τρόπος που επέλεξε ο Μακρόν για να επανέλθει στο θέμα των ομολόγων. Από τη στιγμή που προκύπτει ένα πρόβλημα με μία γειτονική χώρα, επισημαίνει, το καλύτερο θα ήταν να συναντηθεί με την καγκελάριο για να το συζητήσουν με ηρεμία. Αντ’ αυτού προτίμησε να δώσει μία τεράστια συνέντευξη στους Financial Times. «Από τότε που εκδηλώθηκε η κρίση των Κίτρινων Γιλέκων, ο Μακρόν έχει χάσει την πυξίδα του», υποστηρίζει ο Μπρούνο Κοτρές. «Ακολούθησε η μεταρρύθμιση του συνταξιοδοτικού συστήματος, μετά ήρθε η κρίση του κορωνοϊού. Τώρα ο Μακρόν άγεται και φέρεται από έξωθεν παράγοντες, οι οποίοι καθορίζουν την πολιτική του...»
Μπάρμπαρα Βέζελ
Επιμέλεια: Γιάννης Παπαδημητρίου
</doc>
<doc docid='dw_53182985' lang='ell' type='mono' source='https://www.dw.com/el/el/μια-τουρκική-όαση-χωρίς-κορωνοϊό/a-53182985' term='κορωνοϊός'>
Μια μέρα στην κεντρική αγορά στο Κας, απέναντι από το Καστελόριζο. Οι αγρότες από την περιοχή έχουν στήσει τους πάγκους τους. Καθένας που θέλει να αγοράσει πρέπει να περάσει πρώτα από μια σκηνή για να του ρίξουν αντισηπτικό στα χέρια. Η αστυνομία παρακολουθεί τη διαδικασία. Μετά όμως ο κόσμος δεν κρατάει και τόσο τις αποστάσεις ανάμεσα στους πάγκους. Ο Μπυλέντ Καρατσάν ανήκει στο δημοτικό συμβούλιο της πόλης. Σε συνέντευξή του στην τουρκική τηλεόραση δηλώνει πολύ ικανοποιημένος:
«Οι πολίτες μας τηρούν στην πλειονότητά τους τούς κανόνες απομόνωσης και φυσικής απόστασης. Και μάλιστα προσέχουν ο ένας τον άλλο. Πρόσφατα πήγα χωρίς μάσκα σε ένα σουπερμάρκετ και μια πελάτισσα μου είπε ‘κύριε δημοτικέ σύμβουλε δεν μπορείτε να μπαίνετε χωρίς μάσκα στο σουπερμάρκετ’».
Στην Τουρκία η χρήση μάσκας στα σουπερμάρκετ είναι υποχρεωτική. Αλλά και στους δρόμους πολλοί πολίτες φοράνε μάσκες. Υπάρχουν όμως και οι εξαιρέσεις όπως ο Κεμάλ:
«Το παίρνω χαλαρά. Δεν φοράω ούτε γάντια ούτε μάσκα, σαν να μην συμβαίνει τίποτα. Δεν φοβάμαι. Χρησιμοποιώ μόνο αντισηπτικό. Μου φτάνει».
Δεν ήταν καλό να μαθευτεί ότι το Κας δεν έχει κρούσματα…
Υποχρεωτικές οι μάσκες στα σουπερμάρκετ
Θεωρητικά μέχρι στιγμής δεν έχει εντοπιστεί κάποιο κρούσμα στο Κας. Ο Κεμάλ το άκουσε από τις ειδήσεις ότι η πόλη του είναι μια θετική εξαίρεση:
«Νομίζω πως δεν ήταν καλό αυτό με τις ειδήσεις. Θετική διαφήμιση ναι, αλλά μέχρι τώρα μπορούσαμε να προστατευθούμε επειδή είμασταν μακριά από όλα αυτά. Τώρα είναι σαν να καλούμε τους πάντες να έρθουν εδώ. Όσα μέτρα και να πάρουμε τώρα οι άνθρωποι πάντα θα βρίσκουν τρόπους να έρθουν εδώ».
Το Κας είναι ένας πολύ δημοφιλής τουριστικός προορισμός στην Τουρκία. Σύμφωνα με τον Μπυλέντ Καρατσάν δεν επιτρέπονται πλέον τα ακτοπλοϊκά δρομολόγια:
«Υπάρχουν πολλές πανσιόν και ξενοδοχεία στο Κας. Ελέγχουμε πολύ αυστηρά τις πύλες εισόδου και εξόδου στην πόλη. Παίρνουμε τη θερμοκρασία των ανθρώπων και ελέγχουμε τα εισιτήριά τους. Τους ρωτάμε γιατί θέλουν να έρθουν και όταν απαντούν για επίσκεψη ή για διακοπές τους λέμε πως εδώ δεν πρόκειται να βρουν κατάλυμα και γυρίζουν πίσω».
Αυτή την περίοδο απαιτείται ειδική άδεια για να πάει κανείς από την μια περιοχή στην άλλη στην Τουρκία. Ο Κεμάλ πάντως έχει άλλη άποψη:
«Αυτοί που έχουν ξενοδοχεία και ενοικιαζόμενα δωμάτια θα τα δώσουν έτσι ή αλλιώς. Για οικονομικούς λόγους πρέπει να τα νοικιάσουν».
Το Κας έχει όλα τα καλά…
Η Γερμανίδα τραγουδίστρια και ηθοποιός Ντόρις Μπιρέτ που ζει στο Κας
Η Αϊσούν βάζει μερικά τρόφιμα σε ένα καλάθι και το δένει σε ένα σκοινί. Από την άλλη πλευρά τραβάει το σκοινί μια φίλη της. Και οι δυο είναι πολύ προσεκτικές. Για την Αϊσούν είναι σαφές γιατί το Κας έμεινε μέχρι στιγμής αλώβητο από τον κορωνοϊό:
«Όταν ξέσπασε η επιδημία του κορωνοϊού, το Κας ήταν σχεδόν άδειο. Η σεζόν τελειώνει κάθε χρόνο στις 29 Οκτωβρίου και τότε κλείνουν όλα τα μαγαζιά. Η κίνηση λοιπόν ήταν μειωμένη. Λίγοι άλλωστε έφευγαν ή ερχόντουσαν γιατί εδώ έχουμε τα πάντα. Αυτό μας προστάτευσε.»
Στα μικρά χωριά, στα βουνά της περιοχής, πολλοί φυτεύουν φρούτα και λαχανικά. Μήλα, πορτοκάλια, πεπόνια. Από όλα έχουν συν την κτηνοτροφία. Οι άνθρωποι λοιπόν στα χωριά δεν χρειάζεται να πηγαίνουν συχνά στην πόλη. Για την Αϊσούν υπάρχει όμως ένας ακόμα λόγος:
«Οι άνθρωποι εδώ είναι υγιείς, ο αέρας είναι καθαρός και εκτός αυτού οι άνθρωποι αντιδρούν με μεγάλη ευσυνειδησία. Υπάρχουν μόνο κάποιοι λίγοι που δεν κρατούν τις αποστάσεις».
Η Αϊσούν φοράει μάσκα και κρατάει τις αποστάσεις με τους άλλους. Για τον Κεμάλ ήταν απλά θέμα τύχης που το Κας δεν είχε μέχρι σήμερα κάποιο κρούσμα κορωνοϊού.  Πάντως γενικότερα πιστεύει πως ούτως ή άλλως είναι μεγάλη τύχη να ζει κάποιος στο Κας.
Κάριν Σεντζ
Επιμέλεια: Μαρία Ρηγούτσου
</doc>
<doc docid='dw_53182124' lang='ell' type='mono' source='https://www.dw.com/el/el/χειροκρότημα/a-53182124' term='κορωνοϊός'>
Θα μπορούσε να είναι θριαμβευτικό και τόσο εφήμερο μαζί. Σκέφτομαι τη Μαρία Κάλας, τη ντίβα που άγγιξε το μύθο. Μου έπεσε τελευταία, κάνοντας περίπατο στο google, μια φωτογραφία της στην Επίδαυρο του 1961. 17.000 άνθρωποι την αποθέωναν όρθιοι. Χειροκροτούσαν χωρίς τελειωμό. Και εκείνη, με αυτό το αινιγματικό χαμόγελο, να γεύεται άλλη μια δόξα με χέρια σταυρωμένα στο στήθος και χαμηλωμένο το κεφάλι. Ήταν το χειροκρότημα που την κράτησε, όταν ήρθε αργότερα η μοναξιά, όταν έχασε τη φωνή της, και προδομένη από τον άντρα που λάτρεψε, ξύπνησε ένα πρωί για να καταρρεύσει για πάντα.
Θα μπορούσε να είναι το τελευταίο. Στον Λι Κόνιτς αίφνης. Έχασε προχθές τη ζωή του από κορωνοϊό. Πήγε να συναντήσει τον Μάιλς Ντέιβις. Είχαν παίξει παλαιότερα μαζί. Σαξοφωνίστας της μοντέρνας τζαζ ο Κόνιτς είχε γίνει μέχρι τα βαθιά γεράματα πατρική φιγούρα. Κάθε χρόνο ζωής κι ένα άλμπουμ. Είχε χορτάσει χειροκρότημα. Όπου κι αν έπαιζε. Μια εποχή είχε επιλέξει την Ευρώπη, τη Γερμανία. Βερολίνο, Κολωνία, Πότσνταμ…
Υπάρχει όμως κι ένα άλλο χειροκρότημα. Συνεχές κι αδιάλειπτο. Πολλές φορές δεν έχει καν ήχο. Είναι εσωτερικό, βουβό αλλά παράλληλα εκκωφαντικό. Δεν απευθύνεται σε ντίβες, πολιτικούς, δημόσια πρόσωπα. Δεν είναι εκδήλωση λατρείας σε σωτήρες, κοσμοθεωρίες και κοσμοείδωλα, αλλά εκδήλωση αιώνιας ευγνωμοσύνης σε ανθρώπους άσημους, της διπλανής πόρτας, όπως λέγεται, που δεν χρειάζονται παλκοσένικα και μπαλκόνια.
Για όλους εκείνους, που πίσω από μπλε και πράσινες μάσκες, πλεξιγκλάς και προστατευτικές φόρμες, οργώνουν διαδρόμους και εντατικές. Μεταφέρουν κρεβάτια με ασθενείς στο κατώφλι του θανάτου. Δίνουν σκληρές μάχες, αλλά και ζωή με στάλες αισιοδοξίας. Κρατούν συντροφιά στην βαριά μοναξιά της καραντίνας. Και με σκυμμένο κεφάλι σε μια καρέκλα για να πάρουν δυνάμεις, σηκώνονται και πάλι. Είναι οι άγνωστοι ήρωες της εποχής μας.
Η σκέψη μου αυτές τις πασχαλινές μέρες πλανάται σε όλους αυτούς. Που κινούνται ανάμεσα στη ζωή και τον θάνατο. Σε αυτούς αξίζει το άλλο χειροκρότημα, το παρατεταμένο, το βαθύ, το διαχρονικό, το λυτρωτικό. Σε όλους αυτούς.
Ειρήνη Αναστασοπούλου
</doc>
<doc docid='dw_53181300' lang='ell' type='mono' source='https://www.dw.com/el/el/γερμανία-διστακτική-επιστροφή-στην-κανονικότητα/a-53181300' term='κορωνοϊός'>
Είναι μία πρώτη απόπειρα επιστροφής στην καθημερινότητα, την οποία όλοι αναμένουν με αγωνία: από το πρωί της Δευτέρας ανοίγουν στη Γερμανία εμπορικά καταστήματα με συνολική επιφάνεια πώλησης μικρότερη των 800 τ.μ. Παράλληλα αρχίζουν οι προετοιμασίες, ώστε από τις 4 Μαΐου να ανοίξουν, σταδιακά, τα σχολεία. Την ίδια μέρα αναμένεται να ανοίξουν πάλι κουρεία και κομμωτήρια. Ωστόσο θα εξακολουθεί να ισχύει η απαγόρευση συναθροίσεων και μετακινήσεων. Κλειστά παραμένουν τα εστιατόρια, το ίδιο και οι καφετέριες.
Μεγάλες εμπορικές αλυσίδες προσέφυγαν στη δικαιοσύνη ζητώντας να μην ισχύσει ο περιορισμός των 800 τετραγωνικών, αλλά δεν εισακούστηκαν. Όλα δείχνουν ότι οι αρμόδιοι θέλουν να τονώσουν την εμπορική κίνηση στα αστικά κέντρα, αποθαρρύνοντας όμως τον συνωστισμό, ο οποίος εύκολα προκαλείται εκεί όπου δραστηριοποιούνται μεγάλες αλυσίδες. Οι ειδικοί του λιανικού εμπορίου εκτιμούν ότι με τις νέες ρυθμίσεις θα επαναλειτουργήσει το 95% των 475.000 επιχειρήσεων του κλάδου. Μόνο που το υπόλοιπο 5% απορροφά το 20% του συνολικού τζίρου, καθώς πρόκειται για τους μεγάλους «παίκτες» της αγοράς.
Ζητούνται δισεκατομμύρια μάσκες
Δύσκολη η εφαρμογή της υποχρεωτικής μάσκας
Κατ’ αυτόν τον τρόπο η Γερμανία ακολουθεί το παράδειγμα της Αυστρίας, χωρίς ωστόσο να επιδεικνύει την αυστηρότητα της γειτονικής χώρας. Στην Αυστρία ανοίγουν μόνο τα καταστήματα με επιφάνεια έως 400 τετραγωνικά, ενώ είναι πλέον υποχρεωτική η χρήση προστατευτικής μάσκας. Εάν όμως φορούσαν όλοι μάσκες στη Γερμανία, εκτιμά ο Γερμανός υπουργός Οικονομίας Πέτερ Άλτμαιερ μιλώντας στην κυριακάτικη Bild, θα χρειάζονταν από οκτώ έως δώδεκα δισεκατομμύρια(!) μάσκες τον χρόνο. Στόχος της κυβέρνησης, τονίζει ο Αλτμάιερ, είναι να αρχίσει η μαζική παρασκευή του απαραίτητου προστατευτικού εξοπλισμού στη Γερμανία μέχρι το τέλος του καλοκαιριού. «Βέβαια δεν μπορούμε να επιβάλουμε στις επιχειρήσεις τι θα παράγουν και σε ποια ποσότητα θα το παράγουν, αλλά αυτό που μπορούμε να κάνουμε είναι να προσφέρουμε κίνητρα, όπως επιδοτήσεις και εγγυήσεις για τη διάθεση των προϊόντων», επισημαίνει ο υπουργός Οικονομίας.
Ο πρωθυπουργός της Κάτω Σαξονίας Στέφαν Βάιλ, σε σημερινή συνέντευξή του, εκτιμά ότι μόλις εξασφαλιστούν επαρκείς ποσότητες, η χρήση της μάσκας θα γίνει υποχρεωτική. Δύο από τα 16 γερμανικά κρατίδια της Γερμανίας, η Σαξονία και το Μεκλεμβούργο, έχουν ήδη επιβάλει την προστατευτική μάσκα σε δημόσιους χώρους και καταστήματα. Στην πόλη Ιένα οι τοπικές αρχές ισχυρίζονται ότι από τότε που έγινε υποχρεωτική η μάσκα- πριν από περίπου 10 μέρες- δεν έχει παρουσιαστεί ούτε ένα νέο κρούσμα κορωνοϊού. Σύμφωνα με δημοσκόπηση του ινστιτούτου Civey, που δημοσιεύει η εφημερίδα Tagesspiegel του Βερολίνου, το 46% των Γερμανών υποστηρίζει τη χρήση μάσκας από όλους, ενώ το 40% διαφωνεί με τον υποχρεωτικό χαρακτήρα του μέτρου.
Φόβοι για «λουκέτα» στον τουρισμό
Η εστίαση πλήττεται καίρια από τα μέτρα
Αγωνία για τις οικονομικές επιπτώσεις του κορωνοϊού εκφράζει ο κλάδος του τουρισμού και της εστίασης στη Γερμανία. Τουλάχιστον 70.000 επιχειρήσεις βρίσκονται ήδη στα πρόθυρα της χρεοκοπίας, δηλώνει στέλεχος του Ξενοδοχειακού Επιμελητηρίου (DEHOGA) στην Bild. Εκπρόσωποι του κλάδου επισημαίνουν ότι «ήταν οι πρώτοι που έκλεισαν και μάλλον θα είναι οι τελευταίοι που θα ανοίξουν και πάλι». Σε μία συμβολική εκδήλωση διαμαρτυρίας, την Παρασκευή, οι εστιάτορες στη Δρέσδη, πρωτεύουσα της Σαξονίας, τοποθέτησαν 500 άδειες καρέκλες σε κεντρική πλατεία της πόλης. Κάθε καρέκλα συμβολίζει ένα εστιατόριο ή καφέ που έχει «κατεβάσει ρολά» λόγω κορωνοϊού. Μεταξύ άλλων οι επιχειρηματίες της εστίασης ζητούν τη μείωση του ΦΠΑ στο 7%. Πρόκειται για ένα πάγιο αίτημα του κλάδου που πάντοτε απέρριπτε η γερμανική κυβέρνηση, σήμερα όμως δηλώνει για πρώτη φορά διατεθειμένη να το εξετάσει.
Γιάννης Παπαδημητρίου
</doc>
<doc docid='dw_53176380' lang='ell' type='mono' source='https://www.dw.com/el/el/γερμανία-για-ψώνια-την-εποχή-του-κορωνοϊού/a-53176380' term='κορωνοϊός'>
Με φόντο την πανδημία του κορωνοϊού η επαναλειτουργία πολλών καταστημάτων στη Γερμανία από την προσεχή Δευτέρα, 20 Απριλίου, φέρνει μεγάλες αλλαγές. Η αλυσίδα μόδας Gerry Weber, για παράδειγμα, σχεδιάζει να εξοπλίσει με προστατευτικές μάσκες όχι μόνο τους υπαλλήλους της αλλά και τους πελάτες. Η δε εξυπηρέτηση των πελατών θα γίνεται πάντα τηρώντας τις δέουσες αποστάσεις ασφαλείας.
Και άλλες μεγάλες αλυσίδες στη Γερμανία όπως ο κολοσσός υποδημάτων Deichmann, η αλυσίδα προϊόντων αισθητικής Douglas ή τα βιβλιοπωλεία Thalia προχωρούν εδώ και εβδομάδες στις αναγκαίες αλλαγές στα καταστήματά τους όπως αναφέρει το γερμανικό πρακτορείο ειδήσεων dpa. Τα περισσότερα μέτρα, όπως προστατευτικές τζαμαρίες στα ταμεία είναι γνωστά στους καταναλωτές ήδη από τα σούπερ μάρκετ. Ωστόσο για τα καταστήματα μόδας, όπου η εξυπηρέτηση πελατών παίζει πολύ διαφορετικό και πιο σημαντικό ρόλο στις πωλήσεις, οι προκλήσεις είναι φυσικά πολύ μεγαλύτερες.
Διαφορετικά τα μέτρα ανά κρατίδιο
Δερμάτινα είδη του οίκου Gerry Weber
Ένας πρόσθετος βαθμός δυσκολίας για τις επιχειρήσεις μόδας είναι ότι συχνά οι κανόνες υγιεινής διαφέρουν από κρατίδιο σε κρατίδιο και εν μέρει από πόλη σε πόλη. Γι’ αυτό και εκτιμάται ότι πολλά καταστήματα που κανονικά επιτρέπεται βάσει εμβαδού να ανοίξουν, θα παραμείνουν καταρχάς κλειστά. Η αλυσίδα Kik, για παράδειγμα, υπολογίζει ότι θα μπορέσει να ανοίξει το 95% των 2.600 συνολικά καταστημάτων της. Όλα τα καταστήματά της κάτω των 800 τ.μ ετοιμάζεται να ανοίξει ήδη από τη Δευτέρα η Gerry Weber.
Για την εταιρία υπόδησης Deichmann τα πράγματα είναι πιο σύνθετα. «Δεν μπορούμε να κάνουμε ακόμη εξειδικευμένες ανακοινώσεις για το άνοιγμα των καταστημάτων μας καθώς υπάρχουν μεγάλες αποκλίσεις ως προς τις υποδείξεις μεταξύ των κρατιδίων», αναφέρει η επιχείρηση.
Από την ερχόμενη Δευτέρα και στο πλαίσιο σταδιακής άρσης των περιοριστικών μέτρων μπορούν να ανοίγουν στη Γερμανία και πάλι καταστήματα έως 800 τ.μ., βέβαια υπό τον όρο ότι τηρούνται τα στάνταρ υγιεινής και προστασίας και, κυρίως, οι αποστάσεις ασφαλείας μεταξύ των πελατών. Το όριο του εμβαδού δεν ισχύει για εμπόρους αυτοκινήτων και ποδηλάτων όπως και βιβλιοπώλες.
Νέα μέτρα για το σέρβις και στα καταστήματα υποδημάτων
Διαφορετικές ρυθμίσεις ισχύουν στα κρατίδια της Βόρειας Ρηνανίας-Βεστφαλίας και Ρηνανίας-Παλατινάτου. Το πρώτο επιτρέπει, για παράδειγμα, το άνοιγμα και καταστημάτων επίπλων αλλά και εξειδικευμένων μαγαζιών για τη φροντίδα παιδιών, ανεξάρτητα από το εμβαδόν των καταστημάτων. «Αμιγώς οικονομικά» τα κίνητρα διευκρίνισε ο υπουργός Υγείας του κρατιδίου Λάουμαν, εξηγώντας ότι στη Βόρεια Ρηνανία-Βεστφαλία απασχολούνται περίπου 35.000 άτομα στον κλάδο των επίπλων ενώ πάνω από το 60% των κουζινών κατασκευάζεται στο ίδιο το κρατίδιο.
Στη Ρηνανία-Παλατινάτο μπορούν να ανοίξουν από την ερχόμενη Δευτέρα όλα τα καταστήματα εφόσον το εμβαδόν του χώρου πωλήσεων δεν ξεπερνά τα 800 τ.μ. Όπως εξήγησε η κυβερνητική εκπρόσωπος Αντρέα Μπένερ, «με τον τρόπο αυτό τα μεγαλύτερα καταστήματα έχουν τη δυνατότητα να χωρίσουν το χώρο τους».
Δυσαρέσκεια και αντιδράσεις
Έρημο το κέντρο του Βερολίνου λόγω κορωνοϊού
Η ρύθμιση που αφορά στο εμβαδόν των καταστημάτων έχει προκαλέσει μεγάλη δυσαρέσκεια και τις αντιδράσεις μερίδας του επιχειρηματικού κόσμου. Ο πρόεδρος του Εμπορικού Συνδέσμου Ένδυσης Στέφεν Γιοστ έκανε λόγο για μια αυθαίρετη απόφαση που έχει έναν, κυρίως, στόχο: «Η πολιτική θέλει να αποτρέψει τον κόσμο από το να πάει στο κέντρο. Και προφανώς το πέτυχε».
Την εκτίμηση αυτή επιβεβαίωσε εμμέσως ο δήμαρχος του Αμβούργου Πέτερ Τσέντσερ. Μιλώντας στη δημόσια τηλεόραση ARD είπε αναφερόμενος στο αμφιλεγόμενο ζήτημα του εμβαδού των καταστημάτων: «Το ζητούμενο είναι να μην υπάρξει ξαφνικά συνωστισμός στα κέντρα των πόλεων και στους πεζόδρομους, εκεί όπου υπάρχουν μεγάλα εμπορικά κέντρα και πολυκαταστήματα, και να μην έχουμε νέες εστίες μόλυνσης».
Ο πρόεδρος του Εμπορικού Συνδέσμου Ένδυσης Στέφεν Γιοστ, όντας και ο ίδιος επιχειρηματίας και ιδιοκτήτης πέντε καταστημάτων εμβαδού μεταξύ 3.000 έως 5.400 τ.μ., προειδοποίησε ότι η απόφαση δεν θα πλήξει μόνον τους άμεσα θιγόμενους, αλλά και τα μικρότερα καταστήματα. Διότι εάν παραμείνουν κλειστά τα εμπορικά και τα πολυκαταστήματα, τα οποία προσελκύουν τον μεγαλύτερο αριθμό καταναλωτών, τότε θα μείνουν ακολούθως άδεια και τα μικρότερα. Ο ίδιος θεωρεί εξάλλου υπερβολικούς τους φόβους των πολιτικών. «Έχουμε ούτως ή άλλως μια καταναλωτική κρίση. Ο κόσμος δεν πρόκειται να συρρεύσει μαζικά στα μαγαζιά».
Έριχ Ράιμαν, dpa
Επιμέλεια: Κώστας Συμεωνίδης
</doc>
<doc docid='dw_53176116' lang='ell' type='mono' source='https://www.dw.com/el/el/ξέφυγε-ο-sars-cov-2-από-κάποιο-εργαστήριο/a-53176116' term='κορωνοϊός'>
Για μεγάλο διάστημα ερευνητές και δημοσιογράφοι διατύπωναν εικασίες πως ο νέος κορωνοϊός προήλθε από μια ψαραγορά στη Γουχάν. Τώρα διάφορα ΜΜΕ διατυπώνουν την άποψη πως ο ιός μπορεί να προέρχεται από το επιστημονικό εργαστήριο Institute of Virology στην ίδια πόλη που βρίσκεται πολύ κοντά στη συγκεκριμένη ψαραγορά.
Ήδη τον Ιανουάριο είχαν διατυπωθεί διάφορες θεωρίες συνωμοσίας που συνέδεαν τον ιό με έρευνες για παραγωγή βιολογικών όπλων. Τότε ωστόσο η εφημερίδα Washington Post είχε απορρίψει την άποψη ότι πρόκειται για ιό που κατασκευάστηκε από ανθρώπινοι χέρι. Ειδικοί επιστήμονες, στους οποίους είχε αποταθεί η εφημερίδα, απέκλειαν βάσει των ιδιοτήτων του ιού να πρόκειται για μετάλλαξη με επενέργεια του ανθρώπου. Ανάμεσα τους ήταν και η επιστημονική ομάδα του Κρίστιαν Άντερσεν που δημοσίευσε σχετικό άρθρο στις 17 Μαρτίου στο Nature Medicine.
Σε αυτό έρχεται να προστεθεί και το ότι οι έρευνες του Ινστιτούτου Ιολογίας στη Γουχάν δεν είναι μυστικές και δεκάδες έρευνές του που έχουν γίνει πάνω στους ιούς από νυχτερίδες, έχουν δημοσιευθεί σε επιστημονικά περιοδικά. Εκτός αυτού το ινστιτούτο έχει και διεθνείς συνεργασίες, ανάμεσα σε άλλες και με το Εθνικό Εργαστήριο Γκάλβεστον του πανεπιστημίου του Τέξας. Οι ΗΠΑ στήριζαν μάλιστα οικονομικά τις έρευνες.
Μήπως ο ιός ξέφυγε κατά λάθος;
Παράσταση κορωνοϊού με τη βοήθεια κομπιούτερ
Όλα αυτά όμως δεν αποκλείουν ο ιός να ξέφυγε κατά λάθος από το ινστιτούτο της Γουχάν. Ήδη στο τέλος Ιανουαρίου το ειδικό περιοδικό Science αμφισβητούσε την υπόθεση ότι ο ιός μεταπήδησε σε άνθρωπο από την ψαραγορά.
Έρευνα μάλιστα στο επίσης επιστημονικό περιοδικό The Lancet διαπίστωνε ότι από τους 41 πρώτους ασθενείς με κορωνοϊό, οι 13 δεν είχαν καμία σχέση με τη συγκεκριμένη ψαραγορά. Επίσης θεωρείται πιθανό ότι ο πρώτος άνθρωπος που μολύνθηκε από τον ιό ήταν τον Νοέμβριο του 2019. Ο καθηγητής Λοιμωξιολογίας  Ντάνιελ Λάσι, από το πανεπιστήμιο Τζoρτζτάουν στην Ουάσιγκτον, θεωρεί ότι τα πρώτα εκείνα κρούσματα δεν είχαν απολύτως καμία σχέση με την ψαραγορά.
Είναι η έρευνα συνυπεύθυνη;
Στα περιττώματα αυτού του είδους νυχτερίδας η Τσένγκλι Σι εντόπισε κορωνοϊούς
Το ερώτημα λοιπόν που τίθεται είναι πώς τελικά ο ιός εμφανίστηκε στη Γουχάν. Μια πιθανή εξήγηση είναι η επιστημονική δραστηριότητα της καθηγήτριας Ιολογίας Τσένγκλι Σι, η οποία κάνει έρευνες σχετικές με ιούς νυχτερίδας στο Ινστιτούτο της Γουχάν και η οποία δημοσίευσε σχετικό άρθρο στις αρχές Φεβρουαρίου.
Σε πορτραίτο της ερευνήτριας μάλιστα που δημοσίευσε η South China Morning Post στις 6 Φεβρουαρίου αναφέρεται πως η Τσένγκλι Σι αναζητούσε για μελέτη περιττώματα νυχτερίδων σε 28 διαφορετικές επαρχίες της Κίνας μέσα σε σπηλιές και στη συνέχεια δημιούργησε σχετικό αρχείο στη Γουχάν. Στις αρχές του 2019 είχε δημοσιεύσει μαζί με τους συναδέλφους της εκτεταμένη έρευνα για τους κορωνοϊούς που μεταδίδονται από τις νυχτερίδες. Χάρη στην εργασία της στάθηκε δυνατό να εντοπιστεί η αλληλουχία του γονιδίου του νέου ιού κι έτσι η αναζήτηση εμβολίου και τεστ αντισωμάτων να γίνουν σε ιστορικούς χρόνους ρεκόρ.
Η καθηγήτρια έγινε αντικείμενο εχθρικών σχολίων στα μέσα κοινωνικής δικτύωσης αλλά βρήκε υποστήριξη, ανάμεσα σε άλλους και από τον Αμερικανό συνάδελφό της Πίτερ Ντάστσακ, πρόεδρο της ένωσης EcoHealth Alliance. Σε συνέντευξή του στο δημόσιο ραδιόφωνο National Public Radio δήλωσε πως όλα αυτά τα περί διαφυγής του ιού από εργαστήριο δεν είναι «παρά καθαρές ανοησίες» και «ατυχής πολιτικοποίηση των απαρχών της πανδημίας». Ο ίδιος είχε συνεργαστεί με τη Σι και στο εργαστήριο δεν φυλάσσονταν κορωνοϊοί.
Το παράξενο είναι ότι πρόσφατα το Πεκίνο περιόρισε την αρθρογραφία για την προέλευση του ιού, χαρακτηρίζει αβάσιμες τις εικασίες των δυτικών ΜΜΕ και τονίζει ότι οι έρευνες για την καταγωγή του κορωνοϊού συνεχίζονται.
Φάμπιαν Σμιτ
Επιμέλεια: Μαρία Ρηγούτσου
</doc>
<doc docid='dw_53174859' lang='ell' type='mono' source='https://www.dw.com/el/el/σχεδόν-όλα-τα-προσφυγόπουλα-θα-μετεγκατασταθούν/a-53174859' term='κορωνοϊός'>
Προσγειώθηκε στο Ανόβερο το αεροσκάφος με τους 47  ασυνόδευτους ανηλίκους από προσφυγικά κέντρα στα ελληνικά νησιά που αναχώρησε το πρωί από την Αθήνα. Τα προσφυγόπουλα μεταφέρθηκαν με πούλμαν σε κτήριο κοντά στην πόλη Οσναμπρίκ, όπου και θα παραμείνουν σε καραντίνα για το προβλεπόμενο διάστημα των 14 ημερών.
Συνολικά η Γερμανία σχεδιάζει να δεχθεί στο έδαφός της συνολικά 350 με 500 πρόσφυγες δίνοντας προτεραιότητα σε ηλικίες κάτω των 14 ετών, σε ασθενείς και κορίτσια. Μιλώντας στην κυριακάτικη εφημερίδα Bild ο γερμανός υπουργός Εσωτερικών Χορστ Ζεεχόφερ δήλωσε ότι «η Γερμανία τηρεί τον λόγο της και επιδεικνύει αλληλεγγύη. Θεωρώ δεδομένο ότι και άλλες χώρες-μέλη θα κάνουν πράξη τις δεσμεύσεις τους το συντομότερο». Η διαδικασία μετεγκατάστασης ωστόσο είναι πολύπλοκη, ακριβώς επειδή πρόκειται για ανηλίκους. Πλήθος δημόσιες υπηρεσίες και οργανώσεις συμμετέχουν στη διαδικασία κατανομής των προσφυγόπουλων.
Μετεγκατάσταση 1.000 ατόμων από καταυλισμούς σε σπίτια και ξενοδοχεία
Η επίτροπος Εσωτερικών Υποθέσεων Ίλβα Γιόχανσον
Από την πλευρά της η ευρωπαία επίτροπος Εσωτερικών Υποθέσεων Ίλβα Γιόχανσον δήλωσε το πρωί σε συνέντευξη στον ραδιοσταθμό DLF ότι 8 χώρες της ΕΕ έχουν δεσμευθεί μέχρι στιγμής να δεχθούν στο έδαφός τους συνολικά 1.600 ασυνόδευτους ανήλικους πρόσφυγες. «Πρόκειται για σχεδόν όλα τα ασυνόδευτα προσφυγόπουλα που ζουν σήμερα σε προσφυγικά κέντρα στα ελληνικά νησιά», τόνισε η σουηδέζα επίτροπος προσθέτοντας ότι εκτός από χώρες όπως η Γαλλία, η Γερμανία, η Πορτογαλία και η Ιρλανδία ενδιαφέρον για τη φιλοξενία προσφυγόπουλων από την Ελλάδα δείχνουν Σλοβενία, Βέλγιο και Ελβετία.
Η Ίλβα Γιόχανσον πρόσθεσε ότι: «Η ΕΕ συνεργάζεται στενά με τις ελληνικές αρχές και τον ΟΗΕ. Από κοινού με τις ελληνικές αρχές εκπονήσαμε ένα σχέδιο έκτακτης ανάγκης, το οποίο ενισχύουμε με σημαντικά ποσά. Και τώρα προχωράμε στη μετεγκατάσταση ευπαθών ομάδων, όπως είναι ηλικιωμένοι και ασθενείς, από τα υπερπλήρη προσφυγικά κέντρα σε σπίτια και δωμάτια ξενοδοχείων. Ο αριθμός τους ξεπερνά μέχρι στιγμής τους 1.000 και συνεχίζουμε. Αποστέλλουμε υγειονομικό υλικό, αλλά και ιατρικό προσωπικό. Παράλληλα διαθέτουμε κονδύλια για τη βελτίωση των συνθηκών διαβίωσης στα προσφυγικά κέντρα. Όλα αυτά βέβαια σεβόμενοι την καραντίνα και τους αυστηρούς κανόνες για όλους όσους εισέρχονται στα κέντρα. Προς το παρόν δεν έχει καταγραφεί κρούσμα σε προσφυγικό κέντρο. Ελπίζουμε ότι η κατάσταση αυτή θα παραμείνει ως έχει για αρκετό ακόμα διάστημα».
Προτάσεις της Κομισιόν για τη μεταρρύθμιση της πολιτικής ασύλου
Ζητούμενο η ευρωπαϊκή αλληλεγγύη
Τόσο στη συνέντευξη στον ραδιοσταθμό DLF όσο και σε σειρά εφημερίδων του γερμανικού ομίλου Funke η Ίλβα Γιόχανσον τόνισε ότι οι προτάσεις της Ευρωπαϊκής Επιτροπής για τη μεταρρύθμιση της πολιτικής ασύλου και μετανάστευσης βρίσκονται ένα βήμα πριν από την ολοκλήρωση. «Κατά την εκτίμησή μου ο μηχανισμός αλληλεγγύης θα πρέπει να έχει υποχρεωτικό χαρακτήρα. Στόχος μας πάντως είναι ένας συμβιβασμός που θα αποδεχθούν όλες οι χώρες», υπογράμμισε η επίτροπος Εσωτερικών Υποθέσεων.
Τη δίκαιη κατανομή αιτούντων άσυλο στις χώρες-μέλη της ΕΕ είχαν ζητήσει πρόσφατα με επιστολή τους στην Κομισιόν οι υπουργοί Εσωτερικών Γερμανίας, Γαλλίας, Ιταλίας και Ισπανίας, καθιστώντας ωστόσο σαφές ότι θα πρέπει να υπάρχουν εξαιρέσεις, για παράδειγμα όταν κάποια χώρα βρίσκεται υπό ιδιαίτερη πίεση. Η Ίλβα Γιόχανσον χαιρέτισε τη πρωτοβουλία των τεσσάρων υπουργών, παρέπεμψε ωστόσο στον συνεχιζόμενο διάλογο με όλες τις χώρες-μέλη της ΕΕ, το ευρωκοινοβούλιο και ΜΚΟ. Πρόκειται για «πολύ λεπτό ζήτημα», είπε η επίτροπος υπογραμμίζοντας αναφερόμενη στη δύσκολη κατάσταση στα ελληνικά προσφυγικά κέντρα: «Είναι σημαντικό να κατατεθούν το συντομότερο οι προτάσεις της Κομισιόν για τη μεταρρύθμιση της ευρωπαϊκής πολιτικής ασύλου».
dpa, afp, Deutschlandfunk
Επιμέλεια: Στέφανος Γεωργακόπουλος
</doc>
<doc docid='dw_53173066' lang='ell' type='mono' source='https://www.dw.com/el/el/η-ιταλία-ελπίζει-και-προβληματίζεται/a-53173066' term='κορωνοϊός'>
Στη φάση αυτή όλες οι εναλλακτικές είναι στο τραπέζι. Από την μία υπάρχει η θέληση να ξαναρχίσει η παραγωγή και να μπορέσει να στηριχθεί άμεσα η οικονομία. Από την άλλη, δεν λείπει  η επίγνωση ότι αν όλα αυτά γίνουν υπερβολικά γρήγορα, μπορεί να έχουμε δεύτερο κύμα μολύνσεων, με περαιτέρω εξάπλωση του ιού.
Είναι σχεδόν  βέβαιο, πλέον, ότι προς το τέλος της ερχόμενης εβδομάδας, θα ξανανοίξουν οι βιομηχανίες του μετάλλου, της μόδας και των αυτοκινήτων. Στη Ρώμη, δε, όπου  ανέβασαν ρολά  τα βιβλιοπωλεία, τα καταστήματα χαρτικών και παιδικών ειδών, η κίνηση των αυτοκινήτων έχει ήδη αυξηθεί κατά τουλάχιστο 30%.
Σύμφωνα με τον Τύπο, δεν αποκλείεται, τον Μάιο, να μπορέσουν να ξανανοίξουν και τα καφέ μπαρ με τα εστιατόρια, αλλά με μεγάλους περιορισμούς και πολύ λίγους πελάτες.
Ανησυχία για τη φάση δύο
Γάμος στη Ρώμη
Η όλη ανησυχία αφορά το πώς θα καταφέρουν οι αρχές να διαχειριστούν την λεγόμενη φάση δυο. Μπορεί η στιγμή της μέγιστης εξάπλωσης του ιού να έχει περάσει, αλλά τα προβλήματα παραμένουν: δεν έχουν γίνει επαρκή τεστ, οι μάσκες (μετά από τεράστια έλλειψη) συνεχίζουν να είναι υπερβολικά ακριβές, και υπάρχουν αμφιβολίες για το αν και πότε θα ξεκινήσει η εθελοντική παρακολούθηση των πολιτών μέσω δορυφόρου, όπως έγινε στην Νότια Κορέα.
Υπό αυτές τις συνθήκες θα μπορέσουν όντως να τηρηθούν οι αποστάσεις ασφαλείας;  Στα λεωφορεία και στα μετρό, θα μπαίνουν μόνο όσοι μπορούν να καθίσουν;  Πολλοί  διερωτώνται και αν θα  είναι αρκετό το να οριστούν διαφορετικά ωράρια λειτουργίας για τις δημόσιες υπηρεσίες και τις ιδιωτικές επιχειρήσεις, για να αποφευχθεί ο συνωστισμός.
Μέχρι την Δευτέρα αναμένεται  να πραγματοποιηθεί νέα συνεδρίαση της κυβέρνησης Κόντε με τα συνδικάτα,  για να συζητηθούν όλες οι λεπτομέρειες. Στο μεταξύ, θα πρέπει να έχουν φτάσει και οι τελευταίες προτάσεις από την «ομάδα ειδικών», με πρόεδρο τον γνωστό  μάνατζερ Βιττόριο Κολάο. Η Ιταλία ελπίζει αλλά, συγχρόνως, δεν παύει να προβληματίζεται.
Θεόδωρος Ανδρεάδης-Συγγελλάκης, Ρώμη
</doc>
<doc docid='dw_53171100' lang='ell' type='mono' source='https://www.dw.com/el/el/απειλές-τουρκίας-προς-μετανάστες-φυλακή-ή-ελλάδα/a-53171100' term='κορωνοϊός'>
Συνέντευξη με τον Ειδικό Γραμματέα Πρώτης Υποδοχής Μάνο Λογοθέτη φιλοξενεί το περιοδικό Spiegel στην έντυπη έκδοσή του. Αντικείμενο της συζήτησης είναι ο κίνδυνος της εξάπλωσης της πανδημίας του κορωνοϊού και τα μέτρα που έχουν ληφθεί. Στην ερώτηση εάν οφείλεται στα μέτρα ή στην τύχη το ότι δεν υπάρχει ακόμα κάποιο επιβεβαιωμένο κρούσμα στους προσφυγικούς καταυλισμούς των νησιών του Αιγαίου, ο κ. Λογοθέτης απαντά: «Εξετάσαμε πολλά ύποπτα κρούσματα και κάναμε τα πάντα για να κρατήσουμε μακριά τον ιό. Το σχέδιο μας πέτυχε. Κάτι που επίσης βοηθάει είναι η κατάσταση στα νησιά. Στη Σάμο και στη Λέρο δεν υπάρχει κανένα κρούσμα στον ελληνικό πληθυσμό. Στην Κω, τη Χίο και τη Λέσβο υπήρξαν κάποια αλλά ο ιός δεν εξαπλώθηκε μέχρι σήμερα».
Στη συνέχεια το περιοδικό αναφέρεται στις απάνθρωπες συνθήκες διαβίωσης στους καταυλισμούς. Δεν θα έπρεπε οι αιτούντες άσυλο να έχουν τα ίδια δικαιώματα με τους Έλληνες; «Αυτό είναι ένα μεγάλο πρόβλημα. Πρέπει να στέκονται σε μεγάλες ουρές για να πάρουν φαγητό. Φοβόμασταν ότι θα μπορούσε να εισέλθει ο ιός. Λάβαμε περιμετρικά των προσφυγικών καταυλισμών πολύ αυστηρά μέτρα. Το lockdown εκεί είναι πολύ πιο αυστηρό από ό,τι για τον υπόλοιπο πληθυσμό».
Όσον αφορά τα συγκεκριμένα μέτρα που θα ληφθούν σε περίπτωση που ξεσπάσει η πανδημία στη Μόρια, όπου ζουν περισσότεροι από 20.000 άνθρωποι, ο κ. Λογοθέτης απαντά: «Θα αποκόψουμε το τμήμα του καταυλισμού που θα έχει πληγεί. Οι μετανάστες θα μεταφερθούν γρήγορα σε πλοία ή σε ξενοδοχεία και θα τεθούν σε καραντίνα. Εάν ο ιός εξαπλωθεί περισσότερο θα απομακρύνουμε όσους είναι αρνητικοί στα τεστ. Τους ασθενείς θα τους αφήσουμε με το απαραίτητο ιατρικό προσωπικό».
Μαζική μεταφορά μεταναστών στις τουρκικές ακτές του Αιγαίου
Αυξημένες αφίξεις στα νησιά
«Η Τουρκία στέλνει και πάλι χιλιάδες μετανάστες προς την ΕΕ» είναι ο τίτλος  άρθρου στην Berliner Morgenpost. Το άρθρο αναφέρεται στις προσπάθειες του Τούρκου Προέδρου Ρετσέπ Ταγίπ Ερντογάν να στείλει μαζικά πρόσφυγες και μετανάστες στα ελληνοτουρκικά σύνορα στις Καστανιές με στόχο να περάσουν στην ΕΕ, ωστόσο όπως σημειώνει η εφημερίδα «το σχέδιο του Ερντογάν δεν πέτυχε. Επειδή η Ελλάδα δεν άνοιξε τα σύνορά της, η Τουρκία μετέφερε όσους είχαν στήσει προσωρινά σκηνές στην περιοχή και πάλι στο εσωτερικό. Θα έπρεπε να μπουν σε καραντίνα ήταν η επίσημη αιτιολόγηση. Τώρα λεωφορεία μεταφέρουν χιλιάδες μετανάστες από τους προσωρινούς σταθμούς καραντίνας πάλι προς τα δυτικά».
Και το άρθρο συνεχίζει: «Αυτή τη φορά όμως το ταξίδι δεν είναι προς τα ελληνικά χερσαία σύνορα. Αυτά εν τω μεταξύ έχουν θωρακιστεί ακόμα περισσότερα από ότι τον Μάρτιο. Τα λεωφορεία κατευθύνονται στις τουρκικές ακτές του Αιγαίου. Από εκεί οι άνθρωποι θα μπορούσαν να προσπαθήσουν να περάσουν στα ελληνικά νησιά. Σύμφωνα με πληροφορίες της Ύπατης Αρμοστείας για τους Πρόσφυγες των ΗΕ από την 1η Ιανουαρίου μέχρι τις 12 Απριλίου του 2020 πέρασαν 7.569 μετανάστες  από την Τουρκία στα ελληνικά νησιά. Στη συμφωνία που υπέγραψε η ΕΕ με την Τουρκία το 2016, η κυβέρνηση στην Άγκυρα είχε αναλάβει την υποχρέωση να αποτρέψει την ανεξέλεγκτη ροή προσφύγων. Τώρα προφανώς κάνει το αντίθετο. Τα τουρκικά ΜΜΕ επικαλούνται μαρτυρίες μεταναστών που λένε πως Τούρκοι αξιωματούχοι τους θέτουν ενώπιον της επιλογής να τους βάλουν φυλακή ή να τους στείλουν στις ακτές. Χιλιάδες μεταφέρθηκαν με λεωφορεία που οργανώθηκαν από τις τουρκικές αρχές στις ακτές του Αιγαίου. Ο πρόεδρος της Ένωσης Ανθρωπίνων Δικαιωμάτων IHD στην Κωνσταντινούπολη επιβεβαίωσε πως εκατοντάδες μετανάστες μεταφέρθηκαν στις ακτές».
Ο Πατριάρχης Βαρθολομαίος και ο κορωνοϊός στην Κωνσταντινούπολη
Ο πατριάρχης Βαρθολομαίος
«Ο Πατριάρχης Κωνσταντινουπόλεως» είναι ο τίτλος δημοσιεύματος  που αναφέρεται στον Πατριάρχη Βαρθολομαίο. Η εφημερίδα γράφει: «Όταν πάνω από 300 εκατομμύρια Ορθόδοξοι γιορτάσουν αυτό το Σαββατοκύριακο το Πάσχα, ο Οικουμενικός Πατριάρχης Κωνσταντινουπόλεως Βαρθολομαίος, για πρώτη φορά από τότε που ανέλαβε τα καθήκοντά του το 1991, το βράδυ της Αναστάσεως δεν θα κρατάει το Άγιο Φως μέσα στο σκοτάδι στο κατάμεστο από πιστούς Πατριαρχείο, αναφωνώντας Χριστός Ανέστη. Και κανείς από το πλήθος δεν θα του ανταπαντήσει «αληθώς ο Κύριος».
Ο λόγος είναι ότι εξαιτίας της πανδημίας του κορωνοϊού τόσο τα τζαμιά όσο και οι εκκλησίες είναι κλειστές. Ο Πατριάρχης δεν αμφισβητεί την απόφαση. Αντίθετα κάλεσε τους πιστούς να ακολουθήσουν τα αυστηρά αλλά δικαιολογημένα μέτρα που πήρε το κράτος σε αυτή την κρίση. Ωστόσο δεν τοποθετήθηκε σχετικά με την απόφαση άλλων ιερέων να κοινωνήσουν τους πιστούς από το ίδιο κουτάλι στην εποχή της πανδημίας».
Μαρία Ρηγούτσου
</doc>
<doc docid='dw_53170008' lang='ell' type='mono' source='https://www.dw.com/el/el/δύσκολο-το-φετινό-πάσχα-για-τους-έλληνες-της-γερμανίας/a-53170008' term='κορωνοϊός'>
Η πανδημία ανέτρεψε πολλά από αυτά που θεωρούσαμε δεδομένα εδώ και δεκαετίες. Εδώ και ένα μήνα οι περίπου 150 εκκλησίες που προορίζονται για τους 300.000 Έλληνες της Γερμανίας είναι κλειστές. Εφαρμόζονται πιστά όλοι οι προβλεπόμενοι υγειονομικοί κανόνες και οι πιστοί παροτρύνονται να παραμείνουν στα σπίτια τους. Παρά τις αντικειμενικές δυσκολίες όμως η επικοινωνία ιερέων και πιστών δεν έχει διακοπεί.
«Η πανδημία του κορωνοϊού δεν ήρθε για να μείνει»
Ο πατέρας Γεώργιος Μάνος
Ο πατέρας Γεώργιος Μάνος, ιερέας στο ναό του Αγ. Νικολάου στο Αμβούργο, όπου ζουν συνολικά πάνω από 12.000 Έλληνες, σε τηλεφωνική επικοινωνία με την DW λέει ότι το τελευταίο διάστημα το τηλέφωνο του γραφείου της ενορίας δεν σταματά να χτυπά: «Επικοινωνούμε με επιχειρηματίες για να μάθουμε πως αντιμετωπίζουν την κρίση, ενθαρρύνουμε ιδιοκτήτες εστιατορίων να πωλούν φαγητά σε πακέτο και τους ωθούμε να ζητήσουν την προβλεπόμενη οικονομική στήριξη από τις γερμανικές αρχές. Επικοινωνούν μαζί μας όχι επειδή είμαστε κάτι ιδιαίτερο, αλλά επειδή αισθάνονται την ανάγκη να μιλήσουν μαζί μας».
Σύμφωνα με τον πατέρα Γεώργιο μεγάλο κομμάτι της επικοινωνίας με τους ενορίτες γίνεται πλέον με τα μέσα κοινωνικής δικτύωσης, είτε μέσω ηλεκτρονικού ταχυδρομείου. Ενδεικτικό ότι και ο ίδιος ανέβασε στο Facebook «σκέψεις για τις ημέρες που διανύουμε και ευχές για το Πάσχα», στέλνοντας μήνυμα αισιοδοξίας ότι «η πανδημία του κορωνοϊού δεν ήρθε για να μείνει».
Όπως μας είπε ο ιερέας του Αγ. Νικολάου Αμβούργου «στόχος μας είναι να δώσουμε στους ανθρώπους δύναμη να παλέψουν την κάθε μέρα ξεχωριστά χωρίς να σκέπτονται πόσο θα κρατήσει αυτή τη κατάσταση. Έχω όμως μια κρυφή αισιοδοξία, η οποία δεν ξέρω από που πηγάζει, ότι τα πράγματα θα πάνε καλύτερα. Ότι μετά από αυτή τη δοκιμασία, που έχει γεννήσει θυμό και αγανάκτηση στους ανθρώπους, αλλά και αβεβαιότητα για το μέλλον, κάτι καλό θα γίνει. Πιστεύω ότι τη στιγμή αυτή θα πρέπει να κάνουμε υπομονή και να στηρίξουμε ηθικά όσους έχουν ανάγκη και να τους εμψυχώσουμε λέγοντάς τους ότι θα τα καταφέρουν».
«Μακάρι να μας βγει σε καλό όλη αυτή η ιστορία»
Η Καλλιόπη Μπραντστέτερ με τον Γιώργο Βήχα από το Κοινωνικό Ιατρείο του Ελληνικού
Η Καλλιόπη Μπραντστέτερ, ιδρύτρια του «Συλλόγου Στήριξης του Μητροπολιτικού Κοινωνικού Ιατρείου Ελληνικού» διατηρεί εστιατόριο στην πόλη του Αμβούργου, το οποίο μέχρι νεωτέρας παραμένει κλειστό. Η ίδια ωστόσο συνεχίζει ακάθεκτη το φιλανθρωπικό της έργο, εφοδιάζοντας πότε τα εξωτερικά ιατρεία της κλινικής στη συνοικία Μπάρμπεκ του Αμβούργου, πότε ανθρώπους, οι οποίοι στην κυριολεξία δεν έχουν να φάνε. Μας είπε: «Εδώ και κάποια χρόνια πηγαίνω τακτικά στην εκκλησία. Δε φαντάζεσθε πόσο μου λείπει η ενορία μου τη Μεγάλη Εβδομάδα. Το χειρότερο είναι ωστόσο ότι δεν μπορώ να σφίξω στην αγκαλιά μου την εγγονή μου. Την ίδια στιγμή όμως διαπιστώνω ότι ο κόσμος είναι αλληλέγγυος και μαζί μου, επειδή το εστιατόριό μου παραμένει εδώ και εβδομάδες κλειστό. Υπάρχουν πελάτες που μου δίνουν ακόμα και χρήματα επειδή, όπως λένε, δεν θέλουν να βάλω λουκέτο. Είναι αλήθεια εντυπωσιακό αυτό που ζούμε. Μακάρι να μας βγει, με κάποιο τρόπο, σε καλό όλη αυτή η ιστορία».
Τηρούνται έθιμα και παραδόσεις
Πίστη στα έθιμα
Οι εκκλησίες μπορεί να είναι κλειστές, οι Έλληνες της Γερμανίας ωστόσο παραμένουν πιστοί στις παραδόσεις και τα έθιμα. Η Πολυξένη Γεωργιάδου, η οποία κάνει το διδακτορικό της στη Φλωρεντία, βρίσκεται αυτό το Πάσχα κοντά στους δικούς της στην πόλη του Μπριλ. Λέει ότι «στο σπίτι έγιναν σχεδόν όλα όπως κάθε χρόνο. Τα τσουρέκια ετοιμάστηκαν, τα αυγά βάφτηκαν. Μόνο το ψήσιμο του αρνιού δεν θα γίνει στο προαύλιο της εκκλησίας στην γειτονική Κολωνία και τις λειτουργίες της Μεγάλης Εβδομάδες τις παρακολουθούμε ζωντανά μέσω διαδικτύου είτε από το Οικουμενικό Πατριαρχείο στην Κωνσταντινούπολη, είτε από την εκκλησία Αναλήψεως του Κυρίου στο Βερολίνο». Είναι εμφανές ότι την λυπεί που δεν μπορεί να συμμετάσχει στις λειτουργίες στον ναό του Αγ. Προδρόμου Μπριλ. Και εκείνη όμως θεωρεί ότι παρά τις πρωτόγνωρες καταστάσεις τα μέσα κοινωνικής δικτύωσης και το διαδίκτυο γενικότερα απέκτησαν, ιδίως αυτές τις μέρες, έναν καθοριστικό, έναν πολύ πιο ουσιαστικό ρόλο για την επικοινωνία μεταξύ των ανθρώπων.
Η πανδημία στερεί την εκκλησία από βασικά έσοδα
Παλιότερη πασχαλινή λειτουργία στη Μητρόπολη της Βόννης
Με τις ελληνορθόδοξες εκκλησίες κλειστές, περίπου από τα μέσα Μαρτίου, προκύπτει για τις πάνω από 50 ενορίες στη Γερμανία ένα μείζον οικονομικό ζήτημα, μιας και τα μόνα έσοδά τους προέρχονται από τον εκκλησιασμό. Οι ιερείς ωστόσο αισιοδοξούν ότι οι Έλληνες της Γερμανίας θα βοηθήσουν σε περίπτωση που η πανδημία συνεχιστεί για μήνες. Ο πατέρας Γεώργιος Μάνος εκφράζει την ελπίδα ότι: «Και σε αυτή την κρίση ο κόσμος θα σταθεί δίπλα μας, όπως άλλωστε και η εκκλησία στέκεται δίπλα τους. Τώρα είναι η ευκαιρία για να δείξουμε τι κρύβουμε μέσα μας. Τώρα είναι η ευκαιρία για όλους μας να σταθούμε σε αυτούς που έχουν περισσότερη ανάγκη. Δεν σας κρύβω ότι το ζήτημα μας απασχολεί. Κυρίως όμως μας απασχολεί οι άνθρωποι να είναι καλά. Γιατί αν δεν είναι καλά, ούτε εμείς θα είμαστε καλά, όσα χρήματα κι αν έχουμε στη διάθεσή μας. Ό, τι έχουμε προέρχεται από τους υπέροχους ανθρώπους εδώ που δουλεύουν και προσφέρουν. Έχουμε ελπίδα στο Θεό ότι δεν θα μας αφήσει. Βέβαια, όπως έλεγαν οι αρχαίοι, συν Αθηνά και χείρα κίνει».
Στέφανος Γεωργακόπουλος
</doc>
<doc docid='dw_53144071' lang='ell' type='mono' source='https://www.dw.com/el/el/έλληνες-νοσηλευτές-κατά-του-κορωνοϊού-στη-γερμανία/a-53144071' term='κορωνοϊός'>
Ένας από του πιο διάσημους νοσηλευτές το τελευταίο διάστημα είναι πιθανότατα ένας νεαρός Πορτογάλος, ο οποίος έφυγε πριν λίγα χρόνια από την πατρίδα του εξαιτίας της οικονομικής κρίσης. Έγινε γνωστός και ένας αληθινός «ήρωας» στην Πορτογαλία διότι εργαζόταν στην εντατική όπου νοσηλεύθηκε ο Βρετανός Πρωθυπουργός Μπόρις Τζόνσον. Τα φώτα της δημοσιότητας προσέδωσαν άλλη αξία στους κόπους και στις δυσκολίες που μέχρι τότε αντιμετώπισε.
Τέτοιοι «ήρωες», άνθρωποι δηλαδή που δεν έβρισκαν δουλειά στον τόπο τους και αναγκάστηκαν να αναζητήσουν αλλού καλύτερες συνθήκες, υπάρχουν χιλιάδες. Και ανάμεσά τους και πολλοί Έλληνες νοσηλευτές που ήρθαν στη Γερμανία και αυτή την περίοδο βρίσκονται στην πρώτη γραμμή της αντιμετώπισης του κορωνοϊού. Μιλήσαμε με τέσσερεις από αυτούς. Σήμερα θα παρουσιάσουμε τον Μιχαήλ και τη Σωτηρία. Και οι τέσσερεις πάντως έχουν ένα κοινό χαρακτηριστικό: έναν απίστευτο ενθουσιασμό και αγάπη για το επάγγελμά τους αλλά και για την Ελλάδα παρόλο που δεν κατάφεραν να σταδιοδρομήσουν εκεί.
Στην πρώτη γραμμή της αντιμετώπισης του κορωνοϊού βρίσκονται πολλοί Έλληνες νοσηλευτές - και στη Γερμανία
Ο Μιχαήλ Οικονόμου, με καταγωγή από την Κόρινθο, έχοντας σπουδάσει τέσσερα χρόνια νοσηλευτική στο Εθνικό Καποδιαστριακό Πανεπιστήμιο στην Αθήνα ήθελε να ζήσει στο Μόναχο γιατί όπως λέει είναι μια καταπληκτική πόλη. Η επαγγελματική αποκατάσταση ήρθε γρήγορα μια και οι ανάγκες για νοσηλευτικό προσωπικό στη Γερμανία είναι τεράστιες και η κατάρτισή του άριστη. Ήρθε τον Μάιο του 2018 και αρχικά εργάστηκε στο Πανεπιστημιακό Νοσοκομείο του Μονάχου στο Ογκολογικό - Αιματολογικό Τμήμα.
Εδώ και δυο εβδομάδες μετά από σχετική πρόταση που του έγινε εργάζεται στο Καρδιοχειρουργικό Τμήμα, όπου ήδη λειτουργεί ειδική πτέρυγα για ασθενείς με κορωνοϊό. Τώρα ετοιμάζεται να λειτουργήσει και μια δεύτερη πτέρυγα. «Από την αρχή η προϊσταμένη, η οποία είναι εξαιρετική και τυχαίνει να είναι και Ελληνίδα, η κυρία Άννα Γατούδη, με είχε ενημερώσει πως θα ανοίξει και μια δεύτερη πτέρυγα για κορωνοϊό και με ρώτησε εάν θα ήθελα να δουλέψω εκεί. Της απάντησα αμέσως πως δεν έχω κανένα πρόβλημα. Θα ήθελα κιόλας να μπω, να δω πως είναι η δουλειά σε δύσκολες συνθήκες και από τη στιγμή που είμαι εδώ στη Γερμανία χωρίς οικογένεια για να φοβάμαι μήπως τους κολλήσω, δεν έχω πρόβλημα» δηλώνει με έναν απίστευτο ενθουσιασμό ο 26χρονος νοσηλευτής.
Τους κρατάμε το χέρι όταν ξέρουμε ότι θα πεθάνουν
Ο νοσηλευτής Μιχαήλ Οικονόμου από την Κόρινθο ζει και εργάζεται στο Μόναχο
Με τον ίδιο απίστευτο ενθουσιασμό για τη δουλειά της μιλάει και η 29χρονη Σωτηρία Κοράνη - Μπουρουτζή.  Γεννήθηκε σε ένα χωριό κοντά στην Κορυτσά. Οι γονείς της μέλη της ελληνικής μειονότητας στην Αλβανία, μετακόμισαν πριν από 30 χρόνια σε ένα χωριό κοντά στην Κατερίνη. Η Σωτηρία σπούδασε νοσηλευτική στο ΤΕΙ Θεσσαλονίκης. «Δεν έβλεπα στην Ελλάδα δυστυχώς κάποια αξιοπρεπή μεταχείριση του επαγγέλματός μου. Εν τω μεταξύ είχα γνωρίσει και τον σύζυγο μου, ο οποίος είναι μεγαλωμένος εδώ στη Γερμανία και έτσι αποφάσισα να φύγω».
Η Σωτηρία εργάζεται στην εντατική του Παθολογικού Τμήματος ενός νοσοκομείου στα περίχωρα της Στουτγάρδης. Δεν θέλει να αναφέρει το όνομα του νοσοκομείου. Αυτή τη στιγμή εργάζεται στην εντατική με ασθενείς με κορωνοϊό. Στην ερώτηση μας αν φοβάται μήπως κολλήσει και η ίδια απαντά: «Εννοείται πως φοβάμαι αλλά είναι η δουλειά μου. Αυτό σπούδασα. Υπάρχουν και άλλες κολλητικές ασθένειες, δεν είναι μόνο ο κορωνοϊός. Θα μπορούσα να κολλήσω γρίπη ή κάτι άλλο. Όμως δεν φοβάμαι τόσο για μένα όσο για το παιδί μου και τον άντρα μου». Η Σωτηρία έχει ένα δεκαέξι μηνών αγοράκι, το οποίο της δίνει δύναμη να μην κουβαλάει τόσο πολύ στο μυαλό της τις σκηνές που βλέπει στην εντατική. «Αυτό που με στεναχωρεί είναι όταν κάποιος πεθαίνει και δεν έχει κάποιο συγγενή του, κάποιο δικό του άνθρωπο. Όταν βλέπουμε ότι δεν πάει άλλο και ότι θα πεθάνει, καθόμαστε δίπλα του και του κρατάμε το χέρι».
Έχει ζήσει όμως και καλές στιγμές στην εντατική όπως πρόσφατα που μια 56χρονη ασθενής αποσωληνώθηκε. «Είναι μεγάλη η χαρά για εμάς διότι αισθανόμαστε πως συμβάλαμε κι εμείς σε αυτό. Έστω με ένα μικρό λιθαράκι». Στην ερώτηση τι είναι αυτό που πρώτα τους ζητάνε οι ασθενείς που αποσωληνώνονται και επιστρέφουν σε κανονικές συνθήκες απαντά πως «δεν υπάρχουν διαφορές με άλλους ασθενείς επειδή αυτοί έχουν κορωνοϊό. Όπως και οι άλλοι, ζητάνε να σηκωθούν και να έχουν επικοινωνία με κάποιον δικό τους».
Καλή οργάνωση, σεβασμός και καλές προοπτικές
«Αυτό που με στεναχωρεί είναι όταν κάποιος πεθαίνει και δεν έχει κάποιο δικό του άνθρωπο» λέει η Σωτηρία Κοράνη - Mπουρουτζή
Η καλή οργάνωση του νοσοκομείου και τα μέτρα που έχουν ληφθεί της προσφέρουν πάντως ένα αίσθημα ασφάλειας ότι οι πιθανότητες να κολλήσει δεν είναι μεγάλες. Το ίδιο πιστεύει και ο Μιχαήλ. Στο νοσοκομείο στο Μόναχο έκαναν ήδη ειδικό σεμινάριο για τον κορωνοϊό αλλά και διαδικτυακά μαθήματα με ειδική εξέταση ώστε να είναι έτοιμοι όταν ανοίξει το καινούργιο τμήμα κορωνοϊού να εργαστούν όσο το δυνατόν καλύτερα.
Και οι δυο Έλληνες νοσηλευτές συμφωνούν ότι στη Γερμανία βρήκαν ένα εργασιακό περιβάλλον που τους σέβεται πολύ και τους στηρίζει. «Δεν αντιμετώπισα ποτέ κανένα πρόβλημα επειδή ήμουνα ξένη. Αντίθετα έκαναν στην αρχή υπομονή μαζί μου επειδή δεν ήξερα καλά τη γλώσσα μέχρι να προσαρμοστώ. Με αντιμετώπισαν σαν δικό τους άνθρωπο, σαν να είμαι γερμανάκι, να το πω έτσι» λέει η Σωτηρία, η οποία ήρθε στη Γερμανία τον Οκτώβριο του 2015.
Ο Μιχαήλ χαίρεται με την πολύ καλή οργάνωση και τη στήριξη που έχει από το νοσοκομείο και την προϊσταμένη ώστε να πραγματοποιήσει τους στόχους του. Θέλει να κάνει ένα μεταπτυχιακό στον τομέα της εντατικής νοσηλείας και καταλαβαίνει πως εδώ έχει τις δυνατότητες και πως «αξιοποιούν του νοσηλευτές». Η νοσηλεία στις ΜΕΘ είναι κάτι που αρέσει πολύ και στη Σωτηρία: «έχει πολύ ενδιαφέροντα περιστατικά. Και έχω την αίσθηση ότι μπορώ να βοηθήσω περισσότερο. Μαθαίνω και περισσότερα πράγματα όσον αφορά τα φάρμακα, τις δοσολογίες. Έχει μεγάλο ενδιαφέρον και θέλω να εξελίσσομαι».
Παρά τις ικανοποιητικές συνθήκες εργασίας και τις καλές αμοιβές που κυμαίνονται για έναν νοσηλευτή που μόλις ξεκινάει ανάμεσα στις 2.000 με 2.300 ευρώ καθαρά το μήνα, δεν ξεχνούν την Ελλάδα. Οι οικογένειες τους ανησυχούν πολύ για αυτούς αυτές τις δύσκολες μέρες του κορωνοϊού και τους δίνουν συνέχεια συμβουλές να προσέχουν. Και οι δυο είναι πολύ ικανοποιημένοι με τα μέτρα που ελήφθησαν στην Ελλάδα και την αποτελεσματικότητά τους. Ο Μιχαήλ μάλιστα εύχεται κάποτε να βελτιωθεί γενικότερα η κατάσταση στην Ελλάδα ώστε να μπορέσει να προσφέρει με τις γνώσεις και την εμπειρία που εν τω μεταξύ θα έχει αποκτήσει.
Όσο για τα χειροκροτήματα και την αναγνώριση που τώρα απολαμβάνουν από όλο τον κόσμο, η Σωτηρία πιστεύει πως μόλις εξομαλυνθεί η κατάσταση και οι ρυθμοί γίνουν πιο φυσιολογικοί θα τους ξεχάσουν και πάλι. Μακάρι να μην έχει δίκιο και να μην βγει αληθινή.
Μαρία Ρηγούτσου
</doc>
<doc docid='dw_53162416' lang='ell' type='mono' source='https://www.dw.com/el/el/η-γερμανία-προετοιμάζεται-για-την-παραγωγή-εμβολίου/a-53162416' term='κορωνοϊός'>
Σύμφωνα με τον γερμανό υπουργό Υγείας Γενς Σπαν θετικός είναι ο μέχρι στιγμής απολογισμός των προσπαθειών που καταβάλλονται για την αντιμετώπιση του κορωνοϊού. Τα περιοριστικά μέτρα έχουν επιτυχία, η διάδοση του ιού είναι «πάλι ελεγχόμενη και μάλιστα περισσότερο ελεγχόμενη» δήλωσε ο κ. Σπαν σε συνέντευξη τύπου το πρωί στο Βερολίνο μαζί με τους επικεφαλής τριών κρατικών ινστιτούτων υγείας. Από τις 12 Απριλίου και μετά διαπιστώνεται ότι ο αριθμός των ανθρώπων που έχουν αναρρώσει είναι μεγαλύτερος από τον αριθμό των νέων μολύνσεων. Σύμφωνα με τον Λόταρ Βίλερ, πρόεδρο του κρατικού ινστιτούτου επιδημιολογίας Robert-Koch-Institut (RKI), ο ρυθμός αναπαραγωγής της αρρώστιας έχει πέσει στο 0,7. Με άλλα λόγια, 10 άτομα που πάσχουν από κορωνοϊό μεταδίδουν την αρρώστια σε άλλα 7. Πριν μερικές εβδομάδες ακόμη τη μετέδιδαν ως και σε 50 άτομα. Σύμφωνα με τον υπουργό Υγείας Σπαν η όποια επιτυχία επιτεύχθηκε οφείλεται στα περιοριστικά μέτρα που έχουν ληφθεί.
Παρά την πρόοδο που έχει σημειωθεί στη Γερμανία μολύνονται κατά μέσο όρο 3.000 άτομα την ημέρα, επισήμανε ο πρόεδρος του RKI Βίλερ. Επίσης, αυξάνεται ο αριθμός των ανθρώπων που πεθαίνουν από την αρρώστια του κορωνοϊού. Αυτή την εβδομάδα καταγράφηκε η μεγαλύτερη άνοδος. Το 2,9% εκείνων που πάσχουν από κορωνοϊό πεθαίνουν. Εκτός αυτού προσβάλλονται όλο και περισσότεροι εργαζόμενοι του ιατρικού και νοσηλευτικού προσωπικού. 5% των ανθρώπων που εργάζονται σε αυτό τον τομέα πάσχουν από την αρρώστια. Σύμφωνα με πρόσφατα στοιχεία γύρω στις 134.000 άτομα έχουν μολυνθεί μέχρι στιγμής στη Γερμανία από κορωνοϊό, τα 3886 έχουν πεθάνει και πάνω από 81.000 ανάρρωσαν. Όπως κατέστησε σαφές ο Λόταρ Βίλερ, η Γερμανία «βρίσκεται στην αρχή της πανδημίας.»
Δεν διατίθενται αρκετές μάσκες
Λ. Βίλερ και Γ. Σπαν - τηρούν τις αποστάσεις
Σε ό,τι αφορά τη χαλάρωση των μέτρων, τόνισε ότι αυτή δεν θα πρέπει να οδηγήσει στην αύξηση της ταχύτητας διάδοσης του κορωνοϊού. Το ζητούμενο είναι να διακοπούν οι «αλυσίδες εξάπλωσης» του. Σε αυτό θα συμβάλει η διάθεση τις επόμενες εβδομάδες μιας εφαρμογής σε κινητά που θα γνωστοποιεί σε χρήστες αν έρθουν σε επαφή με πιθανούς φορείς της αρρώστιας. Μεγάλη σημασία για την εξακρίβωση των πραγματικών ρυθμών εξάπλωσης του κορωνοϊού έχουν σύμφωνα με τον Λόταρ Βίλερ τα τεστ. Τις τελευταίες εβδομάδες έχουν πραγματοποιηθεί 1,73 εκ. τεστ, δυνητικά η Γερμανία είναι στο μεταξύ σε θέση να διεξάγει 730.000 τεστ την εβδομάδα.
Σε ό,τι αφορά τη χρήση μάσκας ο υπουργός Υγείας Σπαν τόνισε ότι προτεραιότητα έχουν αυτή τη στιγμή οι ιατρικές μάσκες προστασίας για το προσωπικό στο σύστημα υγείας. Προκειμένου να επιτευχθεί αυτός ο στόχος το δημόσιο έχει αναθέσει σε 50 εταιρείες την παραγωγή τους. Ως τον Αύγουστο αναμένεται ότι θα καλυφθούν οι υπάρχουσες ανάγκες. Με έμμεσο τρόπο ο υπουργός έδωσε να εννοηθεί ότι προς το παρόν η Γερμανία δεν είναι σε θέση να διαθέσει μάσκες για όλο τον πληθυσμό.
Ξεκίνησαν οι δοκιμές εμβολίου
Παγκοσμίως διεξάγονται 50-60 ερευνητικά προγράμματα εμβολίου κατά του κορωνοϊού
Στην ίδια συνέντευξη τύπου ανακοινώθηκε από τον Κλάους Τσίχουτεκ, πρόεδρο του κρατικού ινστιτούτου για εμβόλια Paul-Ehrlich-Institut, ότι τις επόμενες εβδομάδες ξεκινά στη Γερμανία η πρώτη κλινική δοκιμή του εμβολίου κατά του κορωνοϊού, άλλες τέσσερεις δοκιμές αναμένεται να ακολουθήσουν στην πορεία του χρόνου. Διεθνώς διεξάγονται 50-60 ερευνητικά προγράμματα και ήδη δοκιμάζονται τέσσερα εμβόλια: δύο στις ΗΠΑ, και από ένα στην Κίνα και στη Μ. Βρετανία. Λόγω της μεγάλης ανάγκης σε όλο τον κόσμο θα γίνει χρήση φαρμάκων διαφορετικών εταιρειών.
Αναφορικά με την αδειοδότηση των εμβολίων κατά του κορωνοϊού στη Γερμανία, ο κ. Τσίχουτσεκ διαβεβαίωσε ότι θα ακολουθηθούν συνοπτικές διαδικασίες και ότι ενδεχομένως το κράτος να αναλάβει την ευθύνη των εγγυήσεων για το εμβόλιο που θα διατεθεί στην αγορά και όχι οι εταιρείες. Όπως ακόμη ενημέρωσε ο υπουργός υγείας Γενς Σπαν, η κυβέρνηση δεν χρηματοδοτεί μόνο την έρευνα του εμβολίου αλλά ήδη και τις προετοιμασίες εταιρειών προκειμένου να ξεκινήσει αμέσως η μαζική παραγωγή ενός αδειοδοτημένου φαρμάκου. Όπως διαβεβαίωσε, «δεν πρόκειται να παράγουμε μόνο για τη Γερμανία.»
Παναγιώτης Κουπαράνης
</doc>
<doc docid='dw_53160395' lang='ell' type='mono' source='https://www.dw.com/el/el/και-η-μπύρα-θύμα-του-κορωνοϊού/a-53160395' term='κορωνοϊός'>
Ο ήλιος μας χαμογελά εδώ και τέσσερις εβδομάδες, οι θερμοκρασίες παραμένουν ευχάριστες έως υψηλές για την εποχή και η Μπούντεσλιγκα, το γερμανικό πρωτάθλημα ποδοσφαίρου, μπαίνει στην τελική ευθεία. Σε μία φυσιολογική ζωή όλα θα ήταν ιδανικά για μία απολαυστική έξοδο σε μπυραρία και ακόμα περισσότερο σε υπαίθρια μπυραρία, στο παραδοσιακό γερμανικό Biergarten. Μόνο που οι μπυραρίες είναι κλειστές και η Μπούντεσλιγκα διακόπτεται λόγω κορωνοϊού. Μαύρα μαντάτα για τις 1.500 ζυθοποιίες που δραστηριοποιούνται στη γερμανική αγορά, καθώς ο τζίρος υποχωρεί συνεχώς, ενώ πολλές αντιμετωπίζουν πλέον άμεσο κίνδυνο χρεοκοπίας.
Όπως επισημαίνει η Γερμανική Ένωση Ζυθοποιών (DBB) ιδιαίτερα οι μικρότερες επιχειρήσεις του κλάδου δεν μπορούν να επιβιώσουν χωρίς την τροφοδοσία εστιατορίων, πανδοχείων και συναφών επιχειρήσεων, η οποία φτάνει μέχρι και το 90% του τζίρου. «Αυτός ο τζίρος έχει εξαφανιστεί, απλά δεν υπάρχει πλέον», λέει ο εκπρόσωπος των ζυθοποιών Μαρκ Όλιβερ Χούνχολτς. Χαρακτηριστικό παράδειγμα: η ζυθοποιία Moritz Fiege με έδρα το Μπόχουμ, η οποία παράγει πάνω από 10 εκατομμύρια λίτρα μπύρα τον χρόνο και μέχρι πρόσφατα τροφοδοτούσε συνολικά τριακόσια εστιατόρια. Μόνο η βαρελίσια μπύρα έφτανε στο 20% του συνολικού τζίρου. Επιπλέον, η επιχείρηση ήταν ο αποκλειστικός προμηθευτής μπύρας στα εντός έδρας παιχνίδια για τους οπαδούς της Μπόχουμ, ποδοσφαιρικής ομάδας με φανατικό κοινό, που αγωνίζεται σήμερα στη δεύτερη κατηγορία της Μπούντεσλιγκα. Όλα αυτά δεν υπάρχουν πλέον. Ήδη 12 από τους συνολικά 80 εργαζόμενους της επιχείρησης έχουν ενταχθεί σε καθεστώς μερικής απασχόλησης.
Φρένο και στις εξαγωγές premium μπύρας
Kλειστές οι παραδοσιακές γερμανικές μπυραρίες λόγω κορωνοϊού
Φαίνεται παράδοξο, αλλά στις αρχές Μαρτίου οι ζυθοποιίες είχαν καταγράψει μία ανέλπιστη άνοδο στις πωλήσεις, η οποία όμως δεν κράτησε πολύ. Σύμφωνα με εκπροσώπους του κλάδου οφειλόταν μάλλον σε «αγορές πανικού» που έκαναν πολλοί εκείνη την εποχή, περιλαμβάνοντας προφανώς και τη μπύρα στα είδη πρώτης ανάγκης που ήθελαν να αποθηκεύσουν στο ντουλάπι. Κατά τα άλλα η καθοδική πορεία συνεχίζεται, ακόμη και για τους μεγαλύτερους «παίκτες» της αγοράς. Η ζυθοποίία Veltins κάνει λόγο για μείωση τζίρου, ιδιαίτερα στη βαρελίσια μπύρα. Μείωση πωλήσεων καταγράφει και η Krombacher, ο ηγέτης της γερμανικής αγοράς, που πέρσι παρήγαγε συνολικά 600 εκατομμύρια λίτρα μπύρας! ‘Οπως λέει ο εκπρόσωπος της επιχείρισης Πέτερ Λεμ το 15% της παραγωγής πήγαινε στη γαστρονομία, αλλά αυτές οι πωλήσεις έχουν πλέον σταματήσει.
«Μηδέν εις το πηλίκον» και για τις εξαγωγές premium μπύρας, ένα όχι ευκαταφρόνητο κομμάτι της δουλειάς, που απορροφούσε πέρσι το 5% της παραγωγής για την Krombacher. Η Γερμανική Ένωση Ζυθοποιών επισημαίνει μάλιστα ότι οι γερμανικές premium μπύρες είναι περιζήτητες στο εξωτερικό. Μόνο η ιταλική αγορά απορρόφησε πέρσι 340 εκ. λίτρα, ενώ άλλα 180 εκ. λίτρα είχαν εξαχθεί στην Κίνα. Ωστόσο, η έλευση του κορωνοϊού έχει «παγώσει» τις εμπορικές σχέσεις με τους εισαγωγείς. Σύμφωνα με τον Μαρκ Όλιβερ Χούνχολτς μάλλον είναι θέμα χρόνου να καταρρεύσουν και άλλες αγορές στο εξωτερικό.
Η μπύρα θέλει μία «αφορμή»
«Μηδέν εις το πηλίκον» και για τις εξαγωγές premium μπύρας που απορροφούσε πέρσι το 5% της παραγωγής για την Krombacher
Ένας επιπλέον επιβαρυντικός παράγοντας είναι οι συνεχείς ακυρώσεις για όλες τις μεγάλες διοργανώσεις, από τις ροκ συναυλίες μέχρι τα λαϊκά πανηγύρια στα χωριά και στην ύπαιθρο. Ακόμη κι ένα γαμήλιο γλέντι ή μία οικογενειακή συνεστίαση ακυρώνεται πλέον, λόγω κορωνοϊού. Είναι ένα βαρύ πλήγμα, ιδιαίτερα για τους «μικρούς» του κλάδου, που δεν έχουν τη δυνατότητα να απευθύνονται σε περισσότερα σημεία πώλησης. «Όταν κανείς δεν μπορεί να συναντηθεί με κανέναν, τότε λείπει και η απαραίτητη αφορμή για κατανάλωση μπύρας», τονίζει ο Μαρκ Όλιβερ Χούνχολτς.
Φυσικά ο κόσμος θα συνεχίσει να πίνει μπύρα και στο σπίτι, αλλά οι ειδικοί εκτιμούν ότι σε συνθήκες καραντίνας η κατανάλωση θα είναι πολύ μικρότερη. Σε κάθε περίπτωση ο εκπρόσωπος των ζυθοποιών υπόσχεται ότι, αν τελειώσει γρήγορα η περιπέτεια του κορωνοϊού, δεν θα υπάρξει πρόβλημα για τον άμεσο ανεφοδιασμό της αγοράς, καθώς τα απαραίτητα αποθέματα λυκίσκου για τη φετεινή παραγωγή είχαν ήδη παραγγελθεί και απορροφηθεί από το 2019. Το πράγμα αλλάζει, βέβαια, αν η περιπέτεια του κορωνοϊού συνεχιστεί για μεγαλύτερο χρονικό διάστημα...
Κλάους Ντόιζε
Επιμέλεια: Γιάννης Παπαδημητρίου
</doc>
<doc docid='dw_53159023' lang='ell' type='mono' source='https://www.dw.com/el/el/σχέδιο-θωράκισης-της-εε-για-την-επόμενη-μέρα/a-53159023' term='κορωνοϊός'>
Υπό κανονικές συνθήκες όταν πρόεδρος της Κομισιόν μιλά μπροστά σε άδεια έδρανα γίνεται συχνά λόγος για τεμπέληδες, άχρηστους και χαραμοφάηδες ευρωβουλευτές. Λόγω όμως των αυστηρών υγειονομικών κανόνων, στην αίθουσα στις Βρυξέλλες ήταν παρόντες μόνο οι αρχηγοί των πολιτικών ομάδων του ευρωκοινοβουλίου, ενώ οι υπόλοιποι ευρωβουλευτές παρακολούθησαν την ομιλία φον ντερ Λάιεν μέσω διαδικτύου για λόγους ασφαλείας.
Η Ούρσουλα φον ντερ Λάιεν παραδέχθηκε ότι η ΕΕ δεν ήταν κατάλληλα προετοιμασμένη για την αντιμετώπιση της πανδημίας, αλλά και ότι στην ουσία η Ιταλία αφέθηκε στη τύχη της: «Ισχύει ότι δεν δόθηκε χέρι βοηθείας όταν η Ιταλία ζήτηση στήριξη. Ζητούμε συγγνώμη γι αυτό».
Η πρόεδρος της Κομισιόν πρόσθεσε ωστόσο ότι σήμερα η ΕΕ δεν είναι τόσο αβοήθητη και ασυγκρότητη όπως στην αρχή της κρίσης: «Καταφέραμε τις τελευταίες τέσσερεις εβδομάδες περισσότερα από ό,τι σε τέσσερα χρόνια στην δημοσιονομική κρίση».
«Σχέδιο Μάρσαλ» για την επιστροφή στην ανάπτυξη
Η Ούρσουλα φον ντερ Λάιεν παραδέχθηκε ότι η ΕΕ δεν ήταν κατάλληλα προετοιμασμένη για την πανδημία
Και πράγματι το τελευταίο διάστημα οι Βρυξέλλες κάνουν ότι περνά από το χέρι τους για να παραμερίσουν εμπόδια και για να διευκολύνουν τις χώρες-μέλη, όπως πχ. αναστέλλοντας τους ισχύοντες κανόνες δημοσιονομικής πειθαρχίας. Παράλληλα η ΕΕ κατάφερε σε σύντομο χρονικό διάστημα να επιταχύνει τις διαδικασίες εκταμίευσης οικονομικής βοήθειας προς τις χώρες-μέλη: 1,2 δισεκατομμύρια ευρώ για τη στήριξη μικρομεσαίων επιχειρήσεων στην Ελλάδα ή 200 εκατομμύρια για την ενίσχυση πορτογάλων ψαράδων. Η Ούρσουλα φον ντερ Λάιεν θέλει να δείξει στους Ευρωπαίους ότι έχει ευχέρεια κινήσεων, ενώ την ίδια στιγμή επιδιώκει να διευρύνει τις εξουσίες της, διεκδικώντας τον έλεγχο ενός προγράμματος δισεκατομμυρίων για την ανόρθωση της ευρωπαϊκής οικονομίας στη μετά-κορωνοϊό εποχή.
Προς το παρόν δεν υπάρχουν συγκεκριμένα στοιχεία. Πρόκειται ωστόσο πιθανότατα για ένα είδος σχεδίου Μάρσαλ για την καταπολέμηση των οικονομικών επιπτώσεων σε κράτη-μέλη, ύψους πολλών δισεκατομμυρίων, ενταγμένου στον επόμενο επταετή προϋπολογισμό της ΕΕ. Το πλεονέκτημα της πρότασης είναι ότι ο προϋπολογισμός της ΕΕ είναι ένα αποδεκτό από όλους και λειτουργικό εργαλείο και έτσι θα αποφευχθούν χρονοβόρες διαμάχες μεταξύ των χωρών-μελών. Στα θετικά επίσης της επιλογής αυτής θα είναι ότι έτσι θα τερματίζονταν οι διενέξεις μεταξύ του πλούσιου βορρά και του φτωχού νότου και θα παρακάμπτονταν το αμφιλεγόμενο ζήτημα του ευρωομολόγου.
Η ισχυρότερη γυναίκα της Ευρώπης;
Συνεχίζονται οι διαφωνίες για το πώς θα στηριχθούν οι οικονομίες των κρατών-μελών την περίοδο του κορωνοϊού
Με ένα τόσο ισχυρό όπλο στα χέρια της η φον ντερ Λάινερ θα γινόταν η ισχυρότερη γυναίκα της Ευρώπης. Είναι ωστόσο αμφίβολο αν οι 27 ηγέτες της ΕΕ δώσουν εν τέλει πράσινο φως στην πρόταση αυτή. Άγνωστο επίσης αν η Ιταλία συναινέσει, την ώρα που εμμένει στην έκδοση ευρωομολόγου και κατηγορεί τα υπόλοιπα μέλη της ΕΕ ότι την εγκατέλειψαν στη τύχη της.
Την ίδια στιγμή διχασμένο εμφανίζεται το ευρωκοινοβούλιο για το πώς θα αντιμετωπιστούν με αξιώσεις οι οικονομικές επιπτώσεις της κρίσης. Η πλειοψηφία των φιλοευρωπαϊκών κομμάτων τάσσεται υπέρ ενός είδους κορωνο-ομολόγου, που θα εγγυάται ο προϋπολογισμός της ΕΕ. Από την πλευρά τους Σοσιαλιστές, Πράσινοι και Αριστερά συνεχίζουν να διεκδικούν «πραγματικά» ευρωομολόγα, με τα οποία οι υπερχρεωμένες χώρες του νότου θα έχουν τη δυνατότητα να προσφεύγουν σε δανεισμό χωρίς να καταβάλλουν υψηλά επιτόκια ή να τους επιβάλλονται δυσβάσταχτοι όροι.
Θωράκιση των εθνικών συστημάτων υγειας
Ο επικεφαλής των Φιλελευθέρων Ντάτσιαν Τσιόλος δηλώνει ότι θα πρέπει να γίνουν επενδύσεις στην ιατρική έρευνα για να περιοριστεί η εξάρτηση από ασιατικές χώρες
Το ευρωκοινοβούλιο διατυπώνει παράλληλα την πρόταση να διατεθούν άμεσα ευρωπαϊκά κονδύλια στη στήριξη των εθνικών συστημάτων υγείας έτσι ώστε να θωρακιστούν για πιθανές μελλοντικές πανδημίες. Ο επικεφαλής των Φιλελευθέρων Ντάτσιαν Τσιόλος δηλώνει ότι θα πρέπει να γίνουν επενδύσεις στην ιατρική έρευνα, αλλά και τον ιατρικό εξοπλισμό προκειμένου να περιοριστεί η εξάρτηση από ασιατικές χώρες. Παράλληλα ευρωβουλευτές παροτρύνουν την ευρωπαϊκή επιτροπή να κινηθεί εναντίων χωρών όπως η Ουγγαρία και η Πολωνία, οι οποίες, όπως ισχυρίζονται, με το πρόσχημα καταπολέμησης του κορωνοϊού επιβάλλουν αντιδημοκρατικά μέτρα παραβιάζοντας θεμελιώδεις αξίες της ΕΕ.
Για πρώτη φορά στην ιστορία το ευρωκοινοβουλίου οι βουλευτές ψηφίζουν μέσω mail. Μια ακόμα καινοτομία, εκτός βέβαια από την εξ αποστάσεως συνεδρίαση της ολομέλειας. Το ερώτημα είναι αν οι νέες αυτές οι τεχνολογικές δυνατότητες πείσουν τους ευρωβουλευτές να εγκαταλείψουν τις συνεχείς μετακινήσεις μεταξύ Στρασβούργου και Βρυξελλών.
Μπάρμπαρα Βέζελ
Επιμέλεια: Στέφανος Γεωργακόπουλος
</doc>
<doc docid='dw_53156009' lang='ell' type='mono' source='https://www.dw.com/el/el/από-πού-προήλθε-ο-κορωνοϊός/a-53156009' term='κορωνοϊός'>
«Η θεωρία ότι ο κορωνοϊός ξεκίνησε από εργαστήριο της Γουχάν και εξαπλώθηκε στη συνέχεια σε ολόκληρη τη γη είναι γνωστή εδώ και καιρό», σχολιάζει η Frankfurter Allgemeine Zeitung με τίτλο «Από που προήλθε ο κορωνοϊός;». Η γερμανική εφημερίδα σημειώνει ότι «οι περισσότεροι επιστήμονες εκτιμούν  ότι η εμφάνιση του ιού είχε... φυσικά αίτια. Ακόμα και οι αμερικανικές μυστικές υπηρεσίες τείνουν σε αυτό το συμπέρασμα. Η αμερικανική κυβέρνηση έχει ωστόσο αμφιβολίες και ζητά εξηγήσεις από το Πεκίνο, το οποίο διαψεύδει. Όμως η διάψευση δεν αρκεί. Οι διαστάσεις της συγκάλυψης μετά το ξέσπασμα της πανδημίας του κορωνοϊού έχουν καταγραφεί. Κι αν όντως επιστήμονες πειραματίζονταν με ένα ιό και η κατάσταση ξέφυγε από τον έλεγχό τους; Θυμίζει ταινία καταστροφών και θεωρίες συνωμοσίας.
Και ναι, ο πρόεδρος Τραμπ είναι γνωστό ότι αναζητεί αποδιοπομπαίους τράγους για να αποποιηθεί τις ευθύνες του. Στην Ουάσιγκτον ωστόσο υπάρχουν και άλλοι που ζητούν διαλεύκανση χωρίς να έχουν οπωσδήποτε τη φήμη ότι πιστεύουν, αβίαστα και χωρίς δεύτερη κουβέντα, όσα λέει το αφεντικό τους. Το Πεκίνο πρέπει να ανοίξει τα χαρτιά του και να δώσει στη δημοσιότητα όλες τις πληροφορίες διότι από αυτές εξαρτάται η ζωή δεκάδων χιλιάδων ανθρώπων, τώρα και στο μέλλον. Και δεν χρειάζεται καν να αναφέρουμε ότι από τη στάση της Κίνας στο ζήτημα αυτό εξαρτάται ακόμα και η διεθνής αξιοπιστία της χώρας. Είναι πάντως αξιοπερίεργο το Πεκίνο να πανηγυρίζει επιτυχίες αντιμετώπισης της πανδημίας στη χώρα, γνωρίζοντας ότι όλα ξεκίνησαν από εκεί και ότι ο κορωνοϊός απειλεί ολόκληρο τον πλανήτη».
Η μάσκα σύμβολο ελπίδας
Μεγάλη συζήτηση για τη χρήση μάσκας
Με αφορμή τη δημόσια συζήτηση στη Γερμανία για την υποχρεωτική χρήση μάσκας στους δημόσιους χώρους η Süddeutsche Zeitung επισημαίνει σε σχόλιο με τίτλο «Ύφασμα του μέλλοντος»: «Η πλήρης ή μερική κάλυψη του προσώπου ή του σώματος έχει προκαλέσει πολλές αντιπαραθέσεις στη χώρα. Για μεγάλο διάστημα η μαντίλα των μουσουλμάνων, ακόμα και η χειραψία είχαν αναχθεί σε μείζον ζήτημα στις συζητήσεις. Η κρίση του κορωνοϊού διαφοροποιεί ωστόσο την κατάσταση, μιας και δεν έχουμε πια να κάνουμε με πιστεύω και θέσεις. Οι γερμανοί πολιτικοί δεν θα πρέπει να δώσουν ιδεολογική χροιά στις συζητήσεις για την χρήση μάσκας. Με αυτό τον τρόπο θα διασφαλίσουν τη στήριξη μεγάλων τμημάτων του πληθυσμού ακριβώς επειδή θα αποφύγουν να κατηγορήσουν τους “ξένους” ή την “παγκοσμιοποίηση” ή κάποιον άλλο φανταστικό εχθρό ως υπεύθυνο για την πανδημία. Έτσι η κρίση του κορωνοϊού ίσως να συμβάλει στη γεφύρωση του χάσματος στη γερμανική κοινωνία. Η χρήση μάσκας είναι ένα πρώτο, θαρραλέο βήμα. Ίσως η μάσκα να μετατραπεί από σύμβολο απομόνωσης σε προάγγελο μιας ενδεχόμενης νίκης κατά της πανδημίας».
Διόγκωση του χρέους σε Ελλάδα και ευρωζώνη
Υπερβολική διόγκωση του χρέους
Τα μέτρα αντιμετώπισης των οικονομικών επιπτώσεων της πανδημίας του κορωνοϊού ωθούν τις βιομηχανικές χώρες να αυξήσουν υπέρμετρα τον νέο δανεισμό, όπως γίνεται μόνο σε καιρό πολέμου. Περισσότερο ωστόσο πλήττεται ο ευρωπαϊκός νότος, σημειώνει η Handelsblatt σε άρθρο με τίτλο «Δραματική διόγκωση του χρέους διεθνώς». Η οικονομική εφημερίδα παρατηρεί: «Καμία άλλη βιομηχανική χώρα δεν θα στηρίξει την οικονομία της με τόσα χρήματα όσο η Γερμανία. Παρά όμως τη μεγάλη άνοδο του δημοσίου χρέους, που ανακοίνωσε φέτος για την αντιμετώπιση των επιπτώσεων της πανδημίας ο υπ. Οικονομικών Όλαφ Σολτς, σε αντίθεση με τις άλλες βιομηχανικές χώρες τα δημοσιονομικά της Γερμανίας παραμένουν υγιή. Στην υπόλοιπη ευρωζώνη ωστόσο το χρέος εκτοξεύεται. Στην Ελλάδα για παράδειγμα: Σύμφωνα με τους ειδικούς του ΔΝΤ το χρέος θα αυξηθεί το 2020 από 179% του ΑΕΠ στο 200%. Ας σημειωθεί ότι όταν η χώρα διολίσθησε στην κρίση χρέους το αντίστοιχο ποσοστό βρίσκονταν περίπου στο 130%. Στην Ιταλία, όπου το χρέος ήταν ήδη υψηλό πριν από το ξέσπασμα της πανδημίας, αναμένεται να φθάσει φέτος από το 135% στο 155% του ΑΕΠ, ενώ σε Γαλλία και Ισπανία το χρέος αναμένεται να ξεπεράσει το φράγμα του 100%. Κατά συνέπεια και αυτές οι χώρες θα έχουν υψηλότερο χρέος από ότι στο ξεκίνημα της ευρωκρίσης.
Τα τελευταία χρόνια ωστόσο έχουν αλλάξει πολλά. Η ευρωζώνη το 2020 δεν έχει και πολλά κοινά με την ευρωζώνη του 2010. Σήμερα υπάρχει ο ΕΜΣ, το πρόγραμμα μαζικής αγοράς ομολόγων της ΕΚΤ που συμβάλλει στην αναχρηματοδότηση κρατών, αλλά και τα μηδενικά επιτόκια στις χρηματαγορές, με τα οποία ο νέος δανεισμός καθίσταται υπερβολικά φθηνός παρά το υψηλό χρέος. Η διόγκωση του χρέους προκαλεί ωστόσο ανησυχία στους ειδικούς. Πριν από αρκετά χρόνια ένα δημόσιο χρέος υψηλότερο του 90% του ΑΕΠ θεωρούνταν προβληματικό. Πολλοί οικονομολόγοι εκτιμούν πλέον ότι για να διαπιστωθεί η βιωσιμότητα του χρέους είναι πιο αξιόπιστο το κριτήριο των πραγματικών επιτοκίων που καταβάλλονται».
Επιμέλεια: Στέφανος Γεωργακόπουλος
</doc>
<doc docid='dw_53152946' lang='ell' type='mono' source='https://www.dw.com/el/el/τα-βραβεία-world-press-photo-2020/a-53152946' term='κορωνοϊός'>
Τους νικητές σε συνολικά εννέα κατηγορίες για το 2020 ανακοίνωσε σήμερα στο Άμστερνταμ το Ίδρυμα των Βραβείων World Press Photo. Η κορυφαία διάκριση του 63ου διεθνούς διαγωνισμού καλύτερης δημοσιογραφικής φωτογραφίας απονέμεται στον ιάπωνα Γιασουγιόσι Σίμπα για μια φωτογραφία που αποτυπώνει ένα νεαρό Σουδανό, διαμαρτυρόμενο κατά του δικτάτορα Ομάρ Αλ Μπασίρ υπό το φως κινητών άλλων διαδηλωτών.
Ο ιάπωνας φωτογράφος του γαλλικού πρακτορείου ειδήσεων AFP, ο οποίος ζει στο Ναϊρόμπι βραβεύθηκε για την ίδια φωτογραφία και στην υποκατηγορία «Ειδήσεις Γενικού Ενδιαφέροντος». Ο Γιασουγιόσι Σίμπα περιγράφει τι αισθάνθηκε τη στιγμή της φωτογραφίας: «Ήταν η μόνη ειρηνική εκδήλωση διαμαρτυρίας όσο βρισκόμουν στο Σουδάν. Τους διαδηλωτές χαρακτήριζε ένα κλίμα αλληλεγγύης, που θύμιζε αναμμένα κάρβουνα, έτοιμα να προκαλέσουν μια νέα, μεγάλη πυρκαγιά».
Από τη συντριβή του 737 στην Αιθιοπία μέχρι τον εμφύλιο στη Συρία
Βραβείο καλύτερου φωτορεπορτάζ στον Φρανσουά Λορεντό για τη «Γέννηση μιας εξέγερσης» - Aλγερία
Βραβεία απονέμονται και στις κατηγορίες «World Press Photo Story» («Καλύτερο φωτορεπορτάζ»), η οποία συνοδεύεται, όπως άλλωστε και η καλύτερη φωτογραφία από χρηματικό έπαθλο 10.000 ευρώ.
Νικητής για το 2020 είναι ο γάλλος Φρανσουά Λορεντό, ο οποίος στο φωτορεπορτάζ «Κο, η γέννηση μιας εξέγερσης» (σσ. Κο σημαίνει αδερφός στα αραβικά) απαθανάτισε με το φακό του τις διαδηλώσεις της οργισμένης αλγερινής νεολαίας. Στην κατηγορία αυτή βραβεύονται φωτορεπορτάζ για γεγονότα ή θέματα με ξεχωριστή δημοσιογραφική σημασία. Στα υποψήφια φωτορεπορτάζ στις κατηγορίες «Ειδήσεις Γενικού Ενδιαφέροντος», «Μακράς Διαρκείας Πρότζεκτ» ή «Φυση», βρίσκονταν φωτογραφικές σειρές για τις επιπτώσεις της συντριβής του 737 Max στην Αιθιοπία στις 10/3/2019, τις καταστροφικές πυρκαγιές στην Αυστραλία ή τον εμφύλιο πόλεμο στη Συρία. Στο θέματα των υποψήφιων φωτορεπορτάζ βρίσκονταν εκτός αυτού το λαθρεμπόριο όπλων, οι διαδηλώσεις στο Χονγκ Κονγκ, οι αμβλώσεις στη Λευκορωσία και οι διενέξεις στο Αφγανιστάν.
Για δέκατη φορά απονεμήθηκαν φέτος βραβεία για την κατηγορία «Digital Storytelling». Νικητής στη υποκατηγορία «Διαδραστικότητα» αναδείχθηκε ο DJ Clark για τη σειρά-αφιέρωμα στις φοιτητικές εξεγέρσεις στο Πολυτεχνείο του Χονγκ Κονγκ με τίτλο «Battlegroud PolyU» («Πεδίο μάχης Πολυτεχνείο»), η οποία μεταφέρει τον χρήστη μέσα στα γεγονότα του 2019 όταν το Πολυτεχνείο πολιορκούνταν από τις κινεζικές αρχές ασφαλείας. Το βραβείο του καλύτερου διαδικτυακού βίντεο απονέμεται στους Φρανσουά Βέστερ και Σάιμον Γουντ για τις «Σκηνές από μια πόλη δίχως νερό» που πραγματεύεται το οξύ πρόβλημα λειψυδρίας στην Κέιπ Τάουν της Νότιας Αφρικής. Με το πρώτο βραβείο στην κατηγορία «Μικρού Μήκους» τιμάται φέτος το βίντεο «It´s Mutilation» («Είναι ακρωτηριασμός») της εφημερίδας New York Times.
Ακύρωση των εκθέσεων με τις βραβευμένες φωτογραφίες
Τα «Βραβεία καλύτερης δημοσιογραφικής φωτογραφίας» (World Press Photo Awards) είναι ο μεγαλύτερος διαγωνισμός δημοσιογραφικής φωτογραφίας παγκοσμίως. Όλα ξεκίνησαν το 1955 από μια ομάδα Ολλανδών φωτογράφων, οι οποίοι θέλησαν να δείξουν τις δουλειές τους στο πλατύ κοινό. Οι δημοσιογράφοι ίδρυσαν στη συνέχεια ένα κοινωφελές ίδρυμα που βραβεύει κάθε χρόνο διακεκριμένους φωτογράφους. Στόχος της οργάνωσης είναι να «φέρει κοντά τους ανθρώπους σημαίνουσες ιστορίες». Θεμελιώδεις αξίες του ιδρύματος είναι οι εξής: επιμέλεια, ποικιλία, διαφάνεια.
Στον φετινό διαγωνισμό συμμετείχαν περισσότεροι από 4.200 φωτογράφοι από 125 χώρες με συνολικά 74.000 φωτογραφίες. Τέλη Φεβρουαρίου η κριτική επιτροπή επέλεξε ως υποψήφιους συνολικά 44 φωτογράφους. Προέρχονται μεταξύ άλλων από την Αλγερία, την Αιθιοπία, τη Γερμανία, τη Λιθουανία, το Περού, τη Ρωσία, την Νότια Αφρική, τις ΗΠΑ και τη Λευκορωσία.
Όλες οι βραβευμένες φωτογραφίες περιλαμβάνονται σε ένα ειδικό αφιέρωμα. Παράλληλα διεξάγονται ειδικές εκθέσεις σε όλο τον κόσμο για να έχει το κοινό τη δυνατότητα να δει τις καλύτερες φωτογραφίες από κοντά. Τις περασμένες χρονιές περίπου 4 εκατομμύρια άνθρωποι είδαν σε 45 χώρες τις βραβευμένες φωτογραφίες. Και στη Γερμανία είχε σχεδιαστεί φέτος έκθεση από τις 8 μέχρι τι 31 Μαΐου στο Αμβούργο. Λόγω της πανδημίας του κορωνοϊού ωστόσο η έκθεση ακυρώθηκε. Όσοι ενδιαφέρονται μπορούν να θαυμάσουν τις εξαιρετικές φωτογραφίες, κατ΄ αρχήν , μόνο στο διαδίκτυο.
Φίλιπ Γέντικε
Επιμέλεια: Στέφανος Γεωργακόπουλος
</doc>
<doc docid='dw_53153261' lang='ell' type='mono' source='https://www.dw.com/el/el/η-δυστοκία-του-βερολίνου-να-δεχτεί-προσφυγόπουλα/a-53153261' term='κορωνοϊός'>
Με μάσκες στο πρόσωπο και σακίδια στους ώμους αναμένεται να αποβιβαστούν το Σάββατο ως και 58 προσφυγόπουλα από αεροπλάνο της Aegean Airlines στο αεροδρόμιο του Αννοβέρου. Πρόκειται για ασυνόδευτα παιδιά κάτω των 14 ετών από ελληνικούς καταυλισμούς. Η καταγωγή τους είναι από εστίες κρίσης στη Μέση Ανατολή και την Αφρική. Από το αεροδρόμιο τα παιδιά θα μεταφερθούν με λεωφορείο σε ίδρυμα στην ευρύτερη περιοχή της πόλης Όσναμπρυκ που βρίσκεται 140 χλμ. δυτικά του Αννοβέρου. Παρά το μεγάλο ενδιαφέρον της κοινής γνώμης οι αρμόδιες αρχές δεν πρόκειται να ανακοινώσουν τον τόπο διαμονής των προσφυγόπουλων. Όπως επισημαίνουν, πρόκειται για παιδιά που έχουν τραυματικές εμπειρίες και θα πρέπει να προστατευτούν.
Στο ίδρυμα θα τους παρέχεται ψυχολογική υποστήριξη και ιατρική περίθαλψη. Μετά από μια περίοδο καραντίνας 14 ημερών λόγω του κορωνοϊού ορισμένα από τα παιδιά θα μεταφερθούν σε άλλους δήμους της χώρας, τα περισσότερα όμως θα παραμείνουν στην Κάτω Σαξονία. Όπως δήλωσε ο υπουργός Εσωτερικών του κρατιδίου Μπόρις Πιστόριους «πρόκειται για μια αρχή. Η επόμενη ομάδα παιδιών θα πρέπει να ακολουθήσει.»
«Ευρωπαϊκή λύση»
Ο Μπόρις Πιστόριους έθεσε το θέμα των προσφυγόπουλων στην ημερησία διάταξη
Ο σοσιαλδημοκράτης πολιτικός ήταν αυτός που ξεκίνησε αυτή την πρωτοβουλία. Επιστρέφοντας από ένα ταξίδι του στη Μόρια το περασμένο φθινόπωρο είχε ζητήσει την υποδοχή 1000 ασυνόδευτων προσφυγόπουλων από την Ελλάδα. Το αίτημά του βρήκε μεγάλη ανταπόκριση. Έξι ομόσπονδα κρατίδια και πάνω από 140 δήμοι έχουν δηλώσει στο μεταξύ την πρόθεση να φιλοξενήσουν αυτά τα παιδιά. Για αρκετό διάστημα η γερμανική κυβέρνηση παρέπεμπε στην ΕΕ ως αρμόδια επί του θέματος. Η ειδησεογραφία για τη θλιβερή κατάσταση στους προσφυγικούς καταυλισμούς στα ελληνικά νησιά προκάλεσε το ενδιαφέρον της γερμανικής κοινής γνώμης. Τόσο στα ΜΜΕ όσο και στα περισσότερα κόμματα πλήθαιναν οι φωνές που ζητούσαν την υποδοχή προσφυγόπουλων.
Η γραμμή πίσω από την οποία οχυρώθηκε η γερμανική κυβέρνηση ήταν ότι θα πρέπει να δοθεί «ευρωπαϊκή λύση» στο πρόβλημα. Επειδή ή άρνηση κρατών όπως η Ουγγαρία, η Πολωνία και η Τσεχία να υποδεχτούν προσφυγόπουλα ήταν δεδομένη, το Βερολίνο αρκέστηκε στο να θεωρεί ως «ευρωπαϊκή λύση» τη συμμετοχή ενός σεβαστού αριθμού κρατών μελών της ΕΕ σε αυτή την προσπάθεια. Τελικά στην πορεία του Μαρτίου και κατόπιν επίμονων γερμανικών προσπαθειών άλλες εννέα χώρες εκτός από τη Γερμανία εξέφρασαν την πρόθεση να υποδεχτούν συνολικά 1600 παιδιά: Βέλγιο, Βουλγαρία, Γαλλία, Ιρλανδία, Κροατία, Λιθουανία, Λουξεμβούργο, Πορτογαλία και Φινλανδία.
Η κατάσταση στη Μόρια προκαλεί οργή στη Γερμανία
Παρά τη δέσμευσή τους καμίας από αυτές τις χώρες δεν έδειχνε τη διάθεση να υλοποίηση δέσμευση που ανέλαβε. Στις επίμονες  ερωτήσεις των δημοσιογράφων στα κυβερνητικά μπρίφινκγκ στο Βερολίνο οι εκπρόσωποι των υπουργείων Εσωτερικών και Εξωτερικών δήλωναν κατ΄ επανάληψη ότι το όλο ζήτημα συζητείται σε επίπεδο ΕΕ. Στην πραγματικότητα όμως η γερμανική κυβέρνηση ήθελε να αποφύγει να δώσει την εντύπωση ότι τελικά είναι η μόνη που δέχεται όπως και το 2015 πρόσφυγες από την Ελλάδα. Κυρίως τα χριστιανικά κόμματα διακατέχονταν από το φόβο ότι μονομερείς γερμανικοί χειρισμοί στο προσφυγικό θα έδιναν τροφή στο εθνολαϊκιστικό κόμμα Εναλλακτική για τη Γερμανία (AfD).
Πως προέκυψε η υποδοχή
Ο υπουργός Εξωτερικών του Λουξεμβούργου Ζαν Άσελμπορν διευκόλυνε τη Γεμρανία με την υποδοχή 12 προσφυγόπουλων από την Ελλάδα
Δύο παράγοντες προκάλεσαν τελικά την αλλαγή στάσης της. Ο πρώτος είναι η επιστολή 50 βουλευτών των Χριστιανοδημοκρατών πριν 11 ημέρες προς την πρόεδρο της Κομισιόν Ούρσουλα φον ντερ Λάιεν, με την οποία ζητούσαν τα κράτη-μέλη της ΕΕ να υποδεχτούν τα προσφυγόπουλα από τους ελληνικούς προσφυγικούς καταυλισμούς. Ανάμεσα σε αυτούς που υπέγραφαν ήταν η αντιπρόεδρος του κόμματος Σίλβια Μπρέχερ, ο πρώην πρόεδρος της Κ.Ο. Φόλκερ Κάουντερ, νυν αντιπρόεδροι της Κ.Ο., ο πρόεδρος τη Επιτροπής Εξωτερικών Υποθέσεων της βουλής Νόρμπερτ Ρέτγκεν και οι υφυπουργοί Μόνικα Γκρύτερς και Τόμας Ράχελ. Η ηγεσία των Χριστιανοδημοκρατών αντιμετώπιζε τον κίνδυνο να χάσει τον έλεγχο.
Ένας δεύτερος παράγοντας βοήθησε ουσιαστικά τη γερμανική κυβέρνηση να ξεπεράσει τη δύσκολη κατάσταση, στην οποία βρισκόταν: η ανακοίνωση του Λουξεμβούργου ότι υποδέχεται άμεσα 12 προσφυγόπουλα. Η Γερμανία δεν ήταν η πλέον ούτε η πρώτη και ούτε η μόνη χώρα που θα δεχόταν παιδιά από την Ελλάδα. Βέβαια, τα προσφυγόπουλα που θα έρθουν το Σάββατο στο Αννόβερο συνιστούν μόλις το ένα δέκατο των παιδιών, που έχει δεσμευτεί να υποδεχτεί η γερμανική κυβέρνηση. Πάντως, ο υπουργός Εξωτερικών Χάικο Μάας δήλωσε ότι στόχος της γερμανικής κυβέρνησης είναι να δεχτεί σταδιακά 300-500 προσφυγόπουλα από την Ελλάδα.
Παναγιώτης Κουπαράνης, Βερολίνο
</doc>
<doc docid='dw_53152440' lang='ell' type='mono' source='https://www.dw.com/el/el/ο-ντόναλντ-τραμπ-κατά-του-που/a-53152440' term='κορωνοϊός'>
Ο Αμερικανός πρόεδρος τα έβαλε τώρα και με τον Παγκόσμιο Οργανισμό Υγείας. Αλλά η πλειοψηφία των αμερικανικών ΜΜΕ πιστεύει ότι ο πρόεδρος Τραμπ αναζητεί αποδιοπομπαίο τράγο για να αποπροσανατολίσει την κοινή γνώμη από την ανεύθυνη στάση του απέναντι στην επιδημία του κορωνοϊού. Από τον Φεβρουάριο μέχρι τα μέσα Μαΐου απέκρυψε τους κινδύνους και τώρα αναζητεί στην Κίνα έναν νέο εξωτερικοπολιτικό εχθρό. Σημαντικό ρόλο παίζει και η άπωσή του για διεθνείς οργανισμούς και οργανώσεις. Εξάλλου και παλαιότερα ο πρόεδρος Τραμπ είχε απειλήσει ότι δεν θα πλήρωνε την εισφορά των ΗΠΑ στα ΗΕ και θα εγκατέλειπε το ΝΑΤΟ.
Αντιδράσεις
Συνέντευξη του πρώην Βρετανού πρωθυπουργού Γκ. Μπράουν στη DW
Σε κάθε περίπτωση η παγκόσμια κατακραυγή ήταν ισχυρή. Ο πρώην Βρετανός πρωθυπουργός Γκόρντον Μπράουν, που ζητά τη συγκρότηση ενός είδους παγκόσμιας κυβέρνησης για την καταπολέμηση του κορωνοϊού, δήλωσε στη DW ότι “στις 26 Μαρτίου μετά τη συνάντηση των G20 ο Τραμπ συνυπέγραψε κοινή δήλωση, σύμφωνα με την οποία θα πρέπει να ισχυροποιηθεί η εντολή του ΠΟΥ, να αυξηθεί η χρηματοδότησή του για επιπτώσεις καταστροφών, για την παρασκευή νέου εμβολίου και την αντιμετώπιση προβλημάτων χωρών υπό ανάπτυξη. Αυτό λοιπόν δεν είναι ένα λογικό βήμα του προέδρου, είναι πράξη αυτοκαταστροφής, διότι εάν θέλουμε να προστατευθούμε σε τοπικό επίπεδο, στη Γερμανία ή στις ΗΠΑ, θα πρέπει δράσουμε σε παγκόσμιο επίπεδο” τονίζει ο Γκόρντον Μπράουν και επισημαίνει ότι “εάν αφεθούν χώρες της Αφρικής με υποτυπώδες σύστημα υγείας μόνες τους, υπάρχει ο κίνδυνος ο νέος ιός να χτυπήσει τον λεγόμενο πρώτο ή δεύτερο κόσμο και πάλι”.
Ο Μπιλ Γκέιτς, ένας από τους μεγαλύτερους ιδιώτες χορηγούς του ΠΟΥ, έγραψε στο Twitter ότι είναι επικίνδυνο να σταματάς τη χρηματοδότηση του ΠΟΥ κατά τη διάρκεια μιας παγκόσμιας υγειονομικής κρίσης, διότι η συνδρομή του στην επιβράδυνση της μετάδοσης του ιού δεν μπορεί να αντικατασταθεί από άλλη οργάνωση και ο κόσμος χρειάζεται τον ΠΟΥ περισσότερο από ποτέ».
Στο στόχαστρο Τραμπ και ο ΠΟΥ
Το ίδιο οξείες ήταν οι αντιδράσεις από ιατρικές και ερευνητικές οργανώσεις. Ο Γιοζέπ Μπορέλ, Ύπατος Εκπρόσωπος της ΕΕ για την εξωτερική πολιτική, καυτηρίασε το γεγονός, όπως και ο Γερμανός υπουργός Εξωτερικών Χάικο Μαας. Θεωρείται απίθανο βέβαια η εξέλιξη να έχει επιπτώσεις στη λειτουργία του ΠΟΥ, γιατί οι εισφορές των μελών καταβάλλονται την 1η Ιανουαρίου κάθε έτους, άρα θα πρέπει λογικά να έχουν καταβληθεί. Τι θα γίνει με τις εθελοντικές εισφορές για το 2020; Εδώ υπάρχει ασάφεια. Αλλά επειδή τα ποσά δεν είναι δυσθεώρητα, θα μπορούσε να ξεκινήσει πρωτοβουλία συλλογής χρημάτων από ιδιώτες και κρατικούς χορηγούς για να κλείσουν προσωρινά οι χρηματοδοτικές τρύπες.
Ερωτήματα προς τον ΠΟΥ
Ο Γενικός Διευθυντής του ΠΟΥ Τέντρος Γκεμπρεγέσους
Αλλά πώς χρηματοδοτείται ο Παγκόσμιος Οργανισμός Υγείας; Από τις υποχρεωτικές εισφορές των μελών του με βάση το ΑΕΠ τους που καλύπτει μόνο το 20% του προϋπολογισμού του οργανισμού, και τις σε εθελοντική βάση χορηγίες από την οικονομία ή από ΜΚΟ. Ο συνολικός προϋπολογισμός για το 2020 ανέρχεται σε 4,4 δις δολάρια. Αυτό ισοδυναμεί με τον προϋπολογισμό της Πανεπιστημιακής Κλινικής της Γενεύης, όπου είναι η έδρα του ΠΟΥ. Από τους ιδιώτες χορηγούς ένας από τους μεγαλύτερους είναι το Ίδρυμα Μπιλ Γκέιτς. Ανάμεσα στους κρατικούς στις πρώτες θέσεις είναι η Βρετανία, η ΕΕ και η Γερμανία. Οι εισφορές τους ανέρχονται στα 3,4 δις. δολάρια. Αλλά οι ΗΠΑ παραμένουν ο μεγαλύτερος χορηγός με 235 εκ. δολάρια υποχρεωτικές εισφορές και 200 εκ. σε εθελοντική βάση, καλύπτουν δηλαδή το 10% του προϋπολογισμού του. Ωστόσο η Κίνα, ως οικονομική υπερδύναμη, καταβάλλει μόνο 86 εκ. δολάρια και μόλις 10 εκ. χορηγίες. Ίσως αυτή η δυσαναλογία να προκάλεσε την οργή του Ντόναλντ Τραμπ.
Αλλά  ανεξαρτήτως της αδικαιολόγητης στάσης του Τραμπ υπάρχουν ερωτήματα για τον τρόπο εργασίας του ΠΟΥ, που πρέπει να λάβει κανείς σοβαρά υπόψη του, γράφει στο σημερινό της φύλλο η Süddeutschte Zeitung. Αγνόησε προειδοποιήσεις από την Ταϊβάν και κάποια στιγμή ο Τέντρος Γκεμπρεγέσους, ο επικεφαλής του ΠΟΥ, θα πρέπει να απαντήσει στο κρίσιμο ερώτημα, πόσο σκληρές ήταν οι πιέσεις που δέχθηκε από την κινεζική ηγεσία και γιατί ο οργανισμός του υιοθέτησε σχεδόν με τα ίδια λόγια ανακοίνωση του κινεζικού Κομμουνιστικό Κόμματος, ακόμη κι όταν εμπειρογνώμονες από άλλες χώρες προειδοποιούσαν για πανδημία.
Παρόμοια κριτική έρχεται και από τον Φρανσουά Γκοντεμάν, εμπειρογνώμονα σε θέματα Ασίας από τη γαλλική δεξαμενή σκέψης „Montaigne“. Κατηγορεί ανοιχτά τον Τέντρος Γκεμπρεγέσους ότι δέχθηκε άκριτα δεδομένα και θέσεις από την Κίνα και αντέδρασε πολύ αργά. Ωστόσο, θα πρέπει να τονιστεί ότι ο ΠΟΥ εξαρτάται από την εθελοντική συνεργασία των κρατών-μελών του. Στη συγκεκριμένη περίπτωση μόλις στις 12 Φεβρουαρίου μπόρεσαν εμπειρογνώμονές του να ταξιδέψουν στο Γουχάν για να μελετήσουν επί τόπου τη δυναμική διάδοσης του ιού. Μέχρι τότε έπρεπε να βασιστεί σε στοιχεία από το Πεκίνο.
Μπάρμπαρα Βέζελ
Επιμέλεια: Ειρήνη Αναστασοπούλου
</doc>
<doc docid='dw_53147552' lang='ell' type='mono' source='https://www.dw.com/el/el/κορωνοϊός-γιατί-τόσοι-θάνατοι-στη-γαλλία-το-τελευταίο-24ωρα/a-53147552' term='κορωνοϊός'>
Γιατί αυξήθηκαν σε μια μέρα τόσο πολύ οι νεκροί από τον κορωνοϊό; Η απάντηση δίνεται από την ανάλυση των αριθμών: στα νοσοκομεία οι θάνατοι ήταν 514 στα γηροκομεία όμως 924. Νούμερο μεγάλο και υπό αναθεώρηση μάλιστα, αφού δεν έχουν ακόμα εξακριβωθεί όλοι οι θάνατοι στο σύνολο των 7200 γηροκομείων της χώρας.
Επιπλέον δεν υπολογίζονται ακόμα τα άτομα που απεβίωσαν στα σπίτια τους. Πριν από τον ιό ήδη, η κατάσταση στους οίκους ευγηρίας ήταν ανησυχητική, με απεργίες για ελλείψεις προσωπικού και μέσων.
Απροετοίμαστη η Γαλλία
Τι θα γίνει τελικά με την επανέναρξη των σχολείων στις 11 Μαΐου;
Από τα μέσα Μαρτίου ο διευθυντής της υγειονομικής υπηρεσίας της περιφέρειας γύρω από το Παρίσι (Ile de France) είχε προειδοποιήσει ότι το 5% των ενοίκων στα 400 γηροκομεία της περιφέρειας είχαν ήδη προσβληθεί. Ποσοστό που θεωρήθηκε υψηλό με συνέπεια τις υποσχέσεις που έδωσε η κυβέρνηση για μαζικά διαγνωστικά τεστ με προτεραιότητα στα γηροκομεία, καθώς και για διανομή μασκών στο προσωπικό και στους ενοίκους, που ακόμα περιμένουν... όσοι επέζησαν βέβαια.
Απροετοίμαστη η Γαλλία προχωράει με υποσχέσεις. Το ίδιο συμβαίνει και για τα σχολεία. Ο υπουργός αρνήθηκε χθες να δώσει λεπτομέρειες για την υπεσχημένη επανέναρξη στις 11 Μαΐου δηλώνοντας ότι θα τις δώσει σε δεκαπενθήμερο.
Υποσχέσεις για την προστασία τους, είχαν δοθεί και στους ναυτικούς του αεροπλανοφόρου Σαρλ Ντε Γκωλ, το οποίο μεταβλήθηκε τελικά σε εστία ιού, αφού 688 ναυτικοί ελέχθηκαν θετικοί στον ιό και το αεροπλανοφόρο ακινητοποιήθηκε στην Τουλόν.
Oλυμπία Τσίπηρα, Παρίσι
</doc>
<doc docid='dw_53143591' lang='ell' type='mono' source='https://www.dw.com/el/el/ανατριχιαστικά-σχέδια-διάσωσης-ζωολογικών-πάρκων/a-53143591' term='κορωνοϊός'>
Η καραντίνα προκαλεί υπαρξιακό πρόβλημα σε ζωολογικούς κήπους.  Σε σημείο που ωθεί διευθύντρια συγκεκριμένου ζωολογικού κήπου να κάνει σχέδια θανάτωσης ορισμένων ζώων για να τραφούν τα άλλα. Οι δηλώσεις της προκάλεσαν ανατριχίλα. Η διευθύντρια του ζωολογικού κήπου Νοϊμίντσερ Βερένα Κασπάρι, έκανε φωναχτά σκέψεις για το τι θα γινόταν σε περίπτωση που η κατάσταση πάρει ανεξέλεγκτες διαστάσεις.
«Εάν, κι αυτό θα ήταν το χειρότερο σενάριο, δεν έχω πλέον χρήματα για να αγοράσω τροφή για τα ζώα, ή εάν ο προμηθευτής δεν μπορέσει να μου φέρει κρέας λόγω καραντίνας αυτήν την περίοδο της πανδημίας, τότε θα πρέπει να σφάξω ζώα, για να ταΐσω τα υπόλοιπα» είπε στο γερμανικό ειδησεογραφικό πρακτορείο dpa. «Έχω ήδη κατάλογο ποιο ζώο θα αναγκαστώ να σφάξω πρώτο». Το ζωολογικό πάρκο Νοϊμίντσερ στα βόρεια του κρατιδίου Σλέσβιχ Χολστάιν έχει κλείσει, όπως όλοι οι ζωολογικοί κήποι και τα πάρκα σαφάρι της Γερμανίας, λόγω κορωνοϊού. Και μάλιστα εδώ και 4 εβδομάδες. Το πρόβλημα είναι ότι χωρίς τους επισκέπτες δεν υπάρχουν και έσοδα.
50.000 ευρώ την ημέρα
Τα άγρια ζώα χρειάζονται τροφή και περίθαλψη... ανεξαρτήτως κορωνοϊού
Ενώ πολλές επιχειρήσεις μπορούν να μειώσουν το κόστος, όταν δεν υπάρχουν έσοδα, αυτό δεν μπορεί να γίνει σε ζωολογικούς κήπους. Διότι ανεξάρτητα από το εάν το ταμείο γεμίζει ή όχι, τα ζώα χρειάζονται τροφή και υγειονομική επίβλεψη. Ο χώρος που βρίσκονται χρειάζεται καθάρισμα ακόμη κι αν δεν υπάρχουν επισκέπτες. «Ο ζωολογικός κήπος της Κολωνίας έχει κόστος 50.000 ευρώ την ημέρα» λέει ο Φόλκερ Χόμες, διευθυντής του Συνδέσμου Ζωολογικών Κήπων VdV, που εκπροσωπεί 56 ζωολογικούς κήπους με 35 εκατομ. επισκέπτες το χρόνο. «Για παράδειγμα στο Μόναχο το ζωολογικό πάρκο Χέλαμπρουν, από τότε που δεν δέχεται επισκέπτες, καταγράφει απώλειες ύψους δύο εκατομ. ευρώ και το κόστος τροφής είναι το μικρότερο πρόβλημα γιατί υπάρχει και το προσωπικό, που αντιπροσωπεύει το 50%  των εξόδων».
Τα σχέδια της διευθύντριας του ζωολογικού πάρκου Νοϊμίντσερ, που δεν ανήκει στο Σύνδεσμο Ζωολογικών Κήπων VdV, να καταφύγει εν ανάγκη ακόμη και στη σφαγή ορισμένων ζώων για να ταΐσει τα υπόλοιπα, προκάλεσε μεγάλη αίσθηση αν και το συγκεκριμένο πάρκο είναι μικρό και οι επισκέπτες δεν ξεπερνούν τις 200.000 το χρόνο. Οικονομική στήριξη από τον δημόσιο κορβανά δεν παίρνει. Μόνο χάρη σε ιδιωτικές δωρεές μπορεί να τα φέρει αυτήν την εποχή βόλτα, κι αυτό εξηγεί το οξύ οικονομικό πρόβλημα που αντιμετωπίζει. Είναι δυνατόν όμως να πρέπει ορισμένα ζώα να γίνουν τροφή για να επιζήσουν άλλα;
«Σε καμιά περίπτωση δεν πρόκειται να θυσιάσουμε ζώα για οικονομικούς λόγους, το καλό των ζώων αποτελεί υπέρτατο κανόνα» λέει ο Μάρκους Κέχλινγκ από το πάρκο-σαφάρι Στούκενμπροκ της Ρηνανίας-Βεστφαλίας. Την ίδια φιλοσοφία ασπάζονται και οι υπεύθυνοι του πάρκου Σερενγκέτι κοντά στο Ανόβερο. «Δεν υπάρχει κατάλογος για ζώα που για οικονομικούς λόγους πρέπει να γίνουν τροφή για άλλα» λέει η εκπρόσωπος τύπου του πάρκου Άστα Κνοτ. «Υπάρχει τροφή για όλα χωρίς περιορισμούς».
«Ο ελέφαντας τρώει και τώρα την ίδια ποσότητα»
100 εκατομ. υποσχέθηκε να διαθέσει η γερμανική κυβέρνηση για τη διάσωση ζωολογικών κήπων και του προσωπικού τους
Το Safariland και το πάρκο Σερενγκέτι αντιμετωπίζουν μια ιδιαίτερη κατάσταση. Και τα δύο πάρκα αποτελούν ένα μείγμα από ζωολογικό κήπο και πάρκο αναψυχής. Οι επισκέπτες μπορούν να τους επισκεφθούν με αυτοκίνητο σαν να κάνουν σαφάρι. Και τα δύο είναι οργανωμένα σε ιδιωτική βάση, γι αυτό και δεν παίρνουν κρατική επιδότηση. «Μετά τη διακοπή λόγω του χειμώνα η κορωνοκρίση ήταν για μας κεραυνός εν αιθρία, αλλά δεν κινδυνεύει η ύπαρξη των ζώων, ξοδεύουμε από τα αποθέματά μας» λέει ο Μάρκους Κέχλινγκ από το Safariland.
Αλλά και το πάρκο Σερενγκέτι αντιμετωπίζει αντίστοιχα προβλήματα. «Στις 28 Μαρτίου θα ανοίγαμε για επισκέπτες, τώρα μας λείπουν εισπράξεις 3 εβδομάδων, ένας ελέφαντας τρώει την ίδια ποσότητα όπως και πριν την κορωνοκρίση» προσθέτει η Κνοτ. Στο συγκεκριμένο πάρκο απασχολούνται 150 άνθρωποι σε ετήσια βάση, στην τουριστική περίοδο φτάνουν τους 500. Υπάρχει ασάφεια για το πότε θα χαλαρώσουν τα μέτρα και για ζωολογικούς κήπους και πόσους εποχικούς υπαλλήλους θα χρειαστούν.
«Για μας αυτό είναι το μεγαλύτερο πρόβλημα για τον σχεδιασμό μας» επισημαίνει η Κνοτ. «Αλλά το πιο σημαντικό είναι αξιόπιστες πληροφορίες για το πότε και υπό ποιους όρους μπορούμε να ανοίξουμε, κάτι τέτοιο μας λείπει». Το μέλλον δεν είναι ρόδινο.  πΤα πάρκα μέλη του Συνδέσμου Ζωολογικών Κήπων VdV προσπαθούν να λύσουν τα προβλήματά τους είτε με πακέτα διάσωσης, είτε με την ελπίδα ότι κάποτε θα ανοίξουν και πάλι για επισκέπτες με περιορισμούς» λέει ο Φόλκερ Χόμες. Και για να μην ξεχαστεί το θέμα από τους πολιτικούς απευθύνθηκε στην καγκελάριο Μέρκελ ζητώντας άμεση βοήθεια 100 εκατομ. ευρώ για τους ζωολογικούς κήπους. Υπό αυτήν την έννοια η ανατριχίλα για τον κατάλογο ζώων προς σφαγή της κυρίας Κασπάρι προκειμένου να σωθούν τα υπόλοιπα έρχεται την κατάλληλη στιγμή.
Μάρκο Μίλερ
Επιμέλεια: Ειρήνη Αναστασοπούλου
</doc>
<doc docid='dw_53142506' lang='ell' type='mono' source='https://www.dw.com/el/el/προσφυγόπουλα-από-τα-ελληνικά-νησιά-στο-λουξεμβούργο/a-53142506' term='κορωνοϊός'>
Με προστατευτικές μάσκες και πλαστικά γάντια προσφυγόπουλα που είχαν φτάσει στο λιμάνι του Πειραιά από προσφυγικά κέντρα του Αιγαίου επιβιβάζονταν σε λεωφορείο. Αυτό που διαχωρίζει τα συγκεκριμένα παιδιά και εφήβους από τα υπόλοιπα προσφυγόπουλα ήταν ότι ο τελικός προορισμός τους απείχε 2500 χλμ μακριά: ήταν το Λουξεμβούργο.
Το Λουξεμβούργο, η δεύτερη σε μέγεθος χώρα της ΕΕ, είναι το πρώτο κράτος-μέλος που υποδέχεται ασυνόδευτους ανηλίκους από προσφυγικά κέντρα των ελληνικών νησιών. Συνολικά πρόκειται για δώδεκα προσφυγόπουλα, όπως ανέφερε ο υπ. Εξωτερικών του Λουξεμβούργου Ζαν Άσελμπορν υποδεχόμενος τα παιδιά στο αεροδρόμιο του Λουξεμβούργου. Δεν αρκεί, όπως είπε, να λέμε ωραία λόγια ή να ρέει το χρήμα. «Πρέπει να δράσουμε συγκεκριμένα» και να μην υποθέτουμε «ότι οι Έλληνες μπορούν να διαχειριστούν την κατάσταση μόνοι».
Οκτώ συνολικά ευρωπαϊκές χώρες, μεταξύ των οποίων η Γερμανία, η Γαλλία, η Πορτογαλία αλλά και η Ελβετία έχουν συμφωνήσει να δεχθούν περίπου 1.600 ασυνόδευτα και ιδιαιτέρως ευάλωτα παιδιά και εφήβους από τα προσφυγικά κέντρα της Λέσβου, της Χίου και της Σάμου. Το Σάββατο αναμένεται να προσγειωθούν 58 παιδιά στη Γερμανία, ενώ η γερμανική κυβέρνηση διαβεβαίωσε ότι θα υποδεχθεί συνολικά 350 έως 500.
Ο κορωνοϊός επιβραδύνει τα σχέδια
O υπ. Εξωτερικών του Λουξεμβούργου κατά την υποδοχή των πρώτων προσφυγόπουλων από την Ελλάδα
Η πρόθεση μερικών ευρωπαϊκών χωρών να υποδεχθούν προσφυγόπουλα έχει διατυπωθεί εδώ και καιρό, από τα Χριστούγεννα του 2019, όπως δήλωσε ο Ζαν Άσελμπορν σε συνέντευξή του στη DW στα μέσα Μαρτίου. Ωστόσο οι εικόνες από τα σύνορα Τουρκίας-Ελλάδας στα τέλη Φεβρουαρίου έως τις αρχές Μαρτίου ήταν εκείνες που αύξησαν την πίεση ώστε να υλοποιηθούν τα σχέδια αυτά. Ωστόσο μετά τις πρώτες δεσμεύσεις, η διαδικασία πάγωσε εκ νέου λόγω της κρίσης του κορωνοϊού. Οργανώσεις αρωγής, γιατροί αλλά και πολιτικοί άρχισαν να ζητούν τις περασμένες εβδομάδες την όσο το δυνατόν γρηγορότερη μεταφορά προσφυγόπουλων σε ασφαλή μέρη εξαιτίας του φόβου εξάπλωσης του κορωνοϊού.
Σύμφωνα με ρεπορτάζ της DW αλλά και δηλώσεις παρατηρητών που βρίσκονται στα ελληνικά νησιά, η κατάσταση εκεί είναι δραματική. Τα προσφυγικά κέντρα των νησιών είχαν σχεδιαστεί αρχικά για λίγες χιλιάδες ανθρώπους και πλέον εκεί διαμένουν πάνω από 40.000 πρόσφυγες και μετανάστες. Η τήρηση αποστάσεων ασφαλείας είναι επομένως αδύνατη. Σύμφωνα με τον Ραφαέλ Σίλχαβ, ειδικό σε θέματα μετανάστευσης από την οργάνωση Οxfam, ακόμη και η πρόσβαση σε τρεχούμενο νερό για πλύσιμο των χεριών είναι αδύνατη και σημειώνει ότι οι άνθρωποι που διαμένουν στα προσφυγικά κέντρα των νησιών φοβούνται πλέον ακόμη και να περιμένουν στην ουρά για φαγητό. Σύμφωνα με τον Σίλχαβ το γεγονός ότι το Λουξεμβούργο και η Γερμανία δέχονται τώρα προσφυγόπουλα αποδεικνύει ότι η αλληλεγγύη είναι δυνατή ακόμη και σε δύσκολες στιγμές. Ωστόσο, όπως και πολλές άλλες οργανώσεις αρωγής, επικρίνει το γεγονός ότι χιλιάδες πρόσφυγες που ανήκουν σε ευάλωτες ομάδες εξακολουθούν να παραμένουν στα νησιά, μολονότι θα έπρεπε να μεταφερθούν σε ασφαλείς τοποθεσίες. Σύμφωνα με το αν. υπουργό Μεταναστευτικής Πολιτικής Γιώργο Κουμουτσάκο πιθανότατα θα χρειαστεί περισσότερος χρόνος για τη μεταφορά των 1.600 προσφυγόπουλων σε άλλες χώρες της ΕΕ. Αυτό οφείλεται στο ότι πολλές και διαφορετικές αρχές και οργανισμοί πρέπει να αποφασίσουν ποιος θα πάει πού.
Έκκληση να ακολουθήσουν και άλλες χώρες της ΕΕ
Τα δώδεκα προσφυγόπουλα μεταφέρθηκαν με μάσκες και γάντια τηρώντας όλα τα μέτρα ασφαλείας λόγω κορωνοϊού
Σύμφωνα με το ελληνικό υπουργείο τα προσφυγόπουλα ήταν προετοιμασμένα ψυχολογικά και επίσης είχαν περάσει από ιατρικές εξετάσεις. Τα δώδεκα προσφυγόπουλα με προορισμό το Λουξεμβούργο προσγειώθηκαν πάντως με μάσκες, σακίδια και σακούλες ανά χείρας με το λογότυπο του Διεθνούς Οργανισμού Μετανάστευσης ΙΟΜ. Τους υποδέχτηκαν μέλη μιας επιτροπής από το Λουξεμβούργο φορώντας επίσης προστατευτικές μάσκες μαζί με τον Ζαν Άσελμπορν. Μια πρώτη ομαδική φωτογραφία μπροστά στο αεροπλάνο και μια δεύτερη μπροστά από τις σημαίες της ΕΕ στην αίθουσα αφίξεων ολοκλήρωσαν την υποδοχή.
Ο Ζαν Άσελμπορν φαίνεται να γνωρίζει καλά την κριτική που ασκείται  από οργανώσεις αρωγής, οι οποίες καλούν τη χώρα του, όπως και άλλες ευρωπαϊκές χώρες να υποδεχθούν περισσότερους ευάλωτους ανθρώπους, προτού ο κορωνοϊός εξαπλωθεί στα προσφυγικά κέντρα. Γι' αυτό ίσως κάνει λόγο για μια πρώτη φάση, κατά την οποία 1.600 ασυνόδευτα ανήλικα θα πρέπει από τώρα να κατανεμηθούν σε άλλες ευρωπαϊκές χώρες. Συγχρόνως ο υπ. Εξωτερικών του Λουξεμβούργου επικρίνει τις χώρες της ΕΕ που δεν θέλουν να συμπράξουν, λέγοντας ότι όσο υπάρχουν παιδιά που τριγυρίζουν μέσα αστα σκουπίδια δε μπορούμε να στρέφουμε το βλέμμα αλλού.
Μαρίνα Στράους, Βρυξέλλες
Επιμέλεια: Δήμητρα Κυρανούδη
</doc>
<doc docid='dw_53141745' lang='ell' type='mono' source='https://www.dw.com/el/el/η-αλληλεγγύη-των-γερμανών/a-53141745' term='κορωνοϊός'>
Στο πρωτοσέλιδό της η εβδομαδιαία εφημερίδα Die Zeit εστιάζει, με λογοτεχνίζον ύφος και εμφανή δόση χιούμορ, στην έννοια της «αλληλεγγύης». Όπως αναφέρεται στο σχόλιο, η Γερμανία «δεν είναι έθνος, αλλά αίρεση. Υπό την έννοια ότι δεν αυτοπροδιορίζεται από τη μεγαλειώδη ιστορία της- όλοι ξέρουμε γιατί- ούτε από τη μοναδική κουζίνα της, την κομψότητα ή το χιούμορ της- όπως κάνουν τα άλλα, πραγματικά έθνη- παρά μόνο από την εργατικότητά της. Σαν τους πουριτανούς καλβινιστές. Και αυτό παρότι δεν υπάρχουν καλβινιστές σε αυτή τη χώρα». Στη συνέχεια, με ειρωνική διάθεση, ο αρθρογράφος επισημαίνει: «Καθώς οι ίδιοι οι Γερμανοί θεωρούν ότι η επιτυχία τους οφειλεται στην εργατικότητα, η αποτυχία των άλλων θα πρέπει να οφείλεται σε οκνηρία. Κατά συνέπεια: καμία αλληλεγγύη χωρίς ψόγο, καμία χειραψία χωρίς υψωμένο δάκτυλο, καμία διάσωση από τον κορωνοϊό χωρίς προσφυγή στον ESM. Εντάξει, κάθε λαός έχει δυσάρεστες ιδιότητες και καμία εθνική ταυτότητα δεν επιβιώνει χωρίς μία υποψία στενοκεφαλιάς. Αλλά εδώ τελειώνει η πλάκα. Αυτή η κρίση του κορωνοϊού θα κρίνει το μέλλον της ΕΕ».
H Frankfurter Allgemeine Zeitung (FAZ) παραμένει στη νηφάλια γλώσσα της οικονομικής ανάλυσης και διαβλέπει πιέσεις των αγορών προς την Ιταλία και την Ελλάδα. Σε άρθρο της με τίτλο «Τα ιταλικά σπρεντς ανεβαίνουν και πάλι» η εφημερίδα τονίζει ότι «την Τετάρτη η απόδοση του δεκαετούς κρατικού ομολόγου της Ιταλίας ανέβηκε κατά 15 μονάδες βάσης στο 1,929%. Κατά παρόμοιο τρόπο η απόδοση του ελληνικού ομολόγου ανέβηκε πάνω από το 2% (...) Οι αναλυτές της Commerzbank αποδίδουν τις τελευταίες εξελίξεις στον μάταιο κόπο Ιταλίας και Ελλάδας για την έκδοση ευρω-ομολόγων, με τα οποία τα κράτη-μέλη θα χρηματοδοτούσαν από κοινού ένα ταμείο ανοικοδόμησης στην ΕΕ».
Η Ιταλία δεν θέλει ελεημοσύνες
Τα όρια του συμφώνου σταθερότητας
Πάντως η οικονομική επιθεώρηση Handelsblatt βλέπει το τέλος της δημοσιονομικής πειθαρχίας, όπως αυτή κατοχυρώνεται στο σύμφωνο σταθερότητας. Σε σχετικό σχόλιο επισημαίνεται: «Ούτως ή άλλως το σύμφωνο σταθερότητας ήταν λύση ανάγκης, την οποία υπαγόρευε ο φόβος για αλόγιστη δημοσιονομική πολιτική σε ορισμένα κράτη-μέλη της ευρωζώνης. Αλλά η επαπειλούμενη οικονομική κρίση- η χειρότερη μετά τον πόλεμο- θέτει την ευρωζώνη ενώπιον εντελώς διαφορετικών προβλημάτων: στο μέλλον όλα τα κράτη-μέλη θα επωμιστούν χρέη πολύ πιο δυσβάσταχτα απ’ ότι πριν την πανδημία. Δεν χρειάζεται να είναι κανείς προφήτης για να προβλέψει ότι κάτι τέτοιο ξεπερνά τις δυνάμεις των οικονομικά ασθενέστερων, όπως η Ιταλία. Εκεί δεν βοηθά πλέον η απειλή οικονομικών κυρώσεων στους ‘αμαρτωλούς του χρέους’. Υπό το φως αυτής της κρίσης, φαντάζει παράλογη η σχετική διάταξη στο σύμφωνο σταθερότητας».
«Η κατανοητή αλλεργία της Ιταλίας απέναντι στον ESM» επιγράφεται σχόλιο της εφημερίδας Tagesspiegel, η οποία επισημαίνει τα εξής: «Για την Ιταλία θεωρείται στίγμα η προσφυγή στον μηχανισμό διάσωσης του ESM. Η χώρα δεν βρίσκεται στα πρόθυρα της χρεοκοπίας, όπως η Ελλάδα πριν δώδεκα χρόνια, αλλά είναι η δεύτερη ισχυρότερη βιομηχανική χώρα της Ευρώπης και ο τρίτος σημαντικότερος εμπορικός εταίρος της Γερμανίας. Μπορεί να είναι υπερχρεωμένη, αλλά πάντα ανταποκρινόταν στις υποχρεώσεις της και το ίδιο σκοπεύει να κάνει στο μέλλον. Από την ΕΕ η Ιταλία, μαζί της και άλλα έθνη όπως η Γαλλία και η Ισπανία, δεν περιμένουν ελεημοσύνες του ESM- γιατί έτσι το αντιλαμβάνονται- αλλά πραγματική αλληλεγγύη με τη μορφή ‘κορονω-ομολόγων’ ειδικού σκοπού, τα οποία θα αποπληρωθούν. Το νόημα αυτής της κοινής εγγύησης συνίσταται στο ότι τα επιτόκια θα είναι ελαφρώς χαμηλότερα για χώρες με υψηλό χρέος όπως η Ιταλία και η Ισπανία και ελαφρώς υψηλότερα για την πλούσια Γερμανία. Τίποτα περισσότερο και τίποτα λιγότερο».
Καθ’ οδόν προς την Ευρώπη τα πρώτα προσφυγόπουλα
"Είναι σαν να μην παίρνουμε κανένα"
Δεν λείπουν και οι σύντομες αναφορές στα ανήλικα προσφυγόπουλα που αρχίζουν να μεταφέρονται από την Ελλάδα στη δυτική Ευρώπη. Σε ρεπορτάζ του Spiegel Online τονίζεται ότι «δώδεκα παιδιά από τη Λέσβο, τη Χίο και τη Σάμο έχουν ήδη φτάσει στο Λουξεμβούργο. Το Σάββατο άλλα 50 παιδιά αναμένεται να ταξιδέψουν από την Αθήνα στη Γερμανία. Μετά την άφιξή τους στην Κάτω Σαξονία θα πρέπει να μπουν σε καραντίνα δύο εβδομάδων, πριν διαμοιραστούν σε πόλεις και κοινότητες».
Κριτική διάθεση στο σχόλιο που δημοσιεύεται στην ηλεκτρονική έκδοση της εφημερίδας Die Zeit: «Η ομοσπονδιακή κυβέρνηση θέλει να υποδεχθεί 50 προσφυγόπουλα από την Ελλάδα. Γιατί τόσο λίγα; Γνωρίζουμε την απάντηση. Όλοι γνωρίζουν την απάντηση» εκτιμά η αρθρογράφος και επισημαίνει, μεταξύ άλλων, τα εξής: «Τις προηγούμενες δεκαετίες αυτή η χώρα υποδέχθηκε εκατομμύρια ανθρώπους, στο τέλος κατάφερε να ενσωματώσει ακόμη και μία χρεοκοπημένη δεύτερη Γερμανία. Πέτυχαν όλα αυτά. Χόρτασαν όλοι αυτοί. Από οικονομικής απόψεως δεν υπάρχει κανένας λόγος να μην φέρουμε όσα περισσότερα προσφυγόπουλα μπορούμε ή ακόμα και όλα. Το να παίρνουμε 50 παιδιά είναι τόσο εξευτελιστικό, που είναι σαν να μην παίρνουμε κανένα».
Γιάννης Παπαδημητρίου
</doc>
<doc docid='dw_53139300' lang='ell' type='mono' source='https://www.dw.com/el/el/γερμανία-μηδαμινή-αναθεώρηση-των-περιοριστικών-μέτρων/a-53139300' term='κορωνοϊός'>
Η καγκελάριος Άνγκελα Μέρκελ και τα μέλη τα διυπουργικής επιτροπής της γερμανικής κυβέρνησης για τον κορωνοϊό συνεδρίασαν σήμερα το απόγευμα με τους πρωθυπουργούς των 16 ομόσπονδων κρατιδίων προκειμένου να αξιολογήσουν τα μέτρα που έχουν ληφθεί πριν από περίπου ένα μήνα για να περιοριστεί η ταχύτητα εξάπλωσης της επιδημίας. Στην τηλεδιάσκεψη συζητήθηκε επίσης και η άρση ορισμένων περιορισμών υπό προϋποθέσεις. Η σύνθεση αυτής της διάσκεψης εξηγείται από το γεγονός ότι σε πολλούς τομείςυ, στους οποίους εφαρμόζονται μέτρα για την αντιμετώπιση του κορωνοϊού, άπτονται της αρμοδιότητας των κρατιδίων, για παράδειγμα η παιδεία και η υγεία. Το γεγονός ότι η συνεδρίαση διήρκεσε σχεδόν τέσσερις ώρες υποδηλώνει ότι η συνεννόηση δεν ήταν καθόλου εύκολη.
«Εύθραυστη επιτυχία»
Η απόσταση του 1,50 μέτρου εξακολουθεί να είναι δεσμευτική
Παρουσιάζοντας το βράδυ σε συνέντευξη τύπου τα αποτελέσματα της τηλεδιάσκεψης η καγκελάριος Άνγκελα Μέρκελ δήλωσε ότι χάρη στα μέτρα που έχουν ληφθεί επιτεύχθηκε η επιβράδυνση της διάδοσης του κορωνοϊού. Πρόκειται όμως για μια προσωρινή επιτυχία, τόνισε, ή οποία είναι «εύθραυστη». Δεδομένου ότι δεν διατίθεται ακόμη εμβόλιο τα περιθώρια είναι περιορισμένα και θα πρέπει «να επιδειχθεί ύψιστη προσοχή» σε ό,τι αφορά την χαλάρωση των περιοριστικών μέτρων. Για αυτό το λόγο παραμένουν σε ισχύ τουλάχιστον ως τις 3 Μαΐου οι περιορισμοί που αφορούν τις επαφές στους δημόσιους χώρους, όπως και η τήρηση της απόστασης τουλάχιστον 1,5 μέτρου.
Επίσης εξακολουθούν να απαγορεύονται μη αναγκαία ταξίδια εντός της χώρας, προπαντός τουριστικά. Μαζικές εκδηλώσεις, όπως συναυλίες και ποδοσφαιρικοί αγώνες, δεν πρόκειται να διεξαχθούν τουλάχιστον ως τις 31 Αυγούστου. Κλειστοί θα παραμείνουν χώροι εστίασης, γυμναστήρια, ξενοδοχεία και ιεροί ναοί. Προκειμένου να συζητήσουν την κατάσταση που έχει δημιουργηθεί θα προσέλθουν την Παρασκευή στο υπουργείο Εσωτερικών εκπρόσωποι της Καθολικής, της Ευαγγελικής και της Ελληνορθόδοξης Εκκλησίας όπως και εκπρόσωποι των Μουσουλμάνων και των Εβραίων.
Σταδιακά άνοιγμα των σχολείων
Παράλληλα η καγκελάριος και οι πρωθυπουργοί των κρατιδίων συμφώνησαν σε μια προσεκτική χαλάρωση περιοριστικών μέτρων της καθημερινής ζωής. Σε ό,τι αφορά το λιανικό εμπόριο καταστήματα ως και 800 τ.μ. θα μπορούν να ανοίξουν ξανά τη Δευτέρα. Τέτοιου είδους καταστήματα είναι αντιπροσωπείες αυτοκινήτων, ποδηλάτων και βιβλιοπωλεία. Η μάσκα θα συνεχίσει να μην είναι δεσμευτική, όμως η καγκελάριος έκανε την «επείγουσα» σύσταση να γίνεται η χρήση της σε δημόσιους χώρους, σε καταστήματα και σε μέσα συγκοινωνίας.
Μάθημα σε τάξη δανέζικου σχολείου - Πρότυπο για τη Γερμανία;
Αναφορικά με το επίμαχο θέμα των σχολείων αποφασίστηκε ότι θα δοθεί από τις 27 Απριλίου η δυνατότητα στους μαθητές που έχουν εξετάσεις να επιστρέψουν στις τάξεις τους προκειμένου να προετοιμαστούν. Σε ό,τι αφορά τους υπόλοιπούς μαθητές το άνοιγμα των σχολείων θα γίνει σταδιακά ξεκινώντας με τις ανώτερες τάξεις. Συγκεκριμένο σχέδιο θα συντάξουν τις επόμενες δύο εβδομάδες οι υπουργοί παιδείας των κρατιδίων. Γεγονός είναι πάντως ότι γύρω από αυτό το θέμα επικρατεί διάσταση απόψεων ανάμεσα στα κρατίδια. Το ίδιο ισχύει για τη λειτουργία των παιδικών σταθμών, οι οποίοι παραμένουν προς το παρόν κλειστοί. Κλειστά θα παραμείνουν και τα πανεπιστήμια.
Σε δύο εβδομάδες θα διεξαχθεί η επόμενη τηλεδιάσκεψη της Άνγκελα Μέρκελ με τους πρωθυπουργούς των κρατιδίων προκειμένου να εξετάσουν την πορεία της εξάπλωσης του κορωνοϊού κα να αποφασίσουν ενδεχομένως επιπλέον χαλάρωση των περιοριστικών μέτρων.
Παναγιώτης Κουπαράνης, Βερολίνο
</doc>
<doc docid='dw_53135061' lang='ell' type='mono' source='https://www.dw.com/el/el/ιταλία-εσωπολιτικοί-τριγμοί-για-πιθανή-βοήθεια-από-τον-esm/a-53135061' term='κορωνοϊός'>
Η Ιταλία σχεδιάζει την δεύτερη φάση, για την οποία θα χρειαστεί τεράστια οικονομική προσπάθεια: Το υπουργείο Eργασίας διαβεβαίωσε ότι από σήμερα θα αρχίσουν να καταβάλλονται τα 600 ευρώ προς στήριξη των ελεύθερων επαγγελματιών που έχουν σταματήσει να δουλεύουν. Το πρόβλημα όμως είναι πολύ μεγαλύτερο και αφορά το αν η χώρα θα πρέπει να χρησιμοποιήσει την έκτακτη βοήθεια του Ευρωπαϊκού Μηχανισμού Σταθερότητας ΕSM.
Ο πρωθυπουργός Τζουζέπε Κόντε έχει καταστήσει σαφές ότι πρόκειται για ένα ξεπερασμένο μέσο, το οποίο είχε σχεδιαστεί για μια εντελώς διαφορετική πραγματικότητα. «Είχε επινοηθεί για ασύμμετρες κρίσεις, ενώ η σημερινή κρίση είναι απόλυτα συμμετρική και αφορά όλους», τόνισε ο Ιταλός πρωθυπουργός.
Πέντε Αστέρια: Ο ESM απέτυχε στην περίπτωση της Ελλάδας
«Ο ESM είχε επινοηθεί για ασύμμετρες κρίσεις, ενώ η σημερινή κρίση είναι απόλυτα συμμετρική και αφορά όλους»
Στην  πλειοψηφία που τον στηρίζει, όμως, έχει δημιουργηθεί μεγάλη ένταση. Η Kεντροαριστερά των Δημοκρατικών επιμένει ότι η χώρα πρέπει να κάνει χρήση του έκτακτου κονδυλίου 37 δισεκατομμυρίων που προσφέρει ο ESM, διότι δεν συνδέεται με κανέναν απολύτως όρο.
Τα Πέντε Αστέρια είναι από την πλευρά τους ξεκάθαρα αντίθετα. Θεωρούν  ότι ο ESM απέτυχε στην περίπτωση της Ελλάδας, και φοβούνται ότι οι δημοσιονομικοί όροι μπορεί να τεθούν εκ των υστέρων. Η λογική του κινήματος που ίδρυσε ο Μπέπε Γκρίλο είναι ότι αν  χώρα πει «ναι» στην χρηματοδότηση αυτή, δεν πρόκειται να υιοθετηθούν ποτέ νέα εργαλεία, για να στηριχθεί με διαφορετικό τρόπο η ευρωπαϊκή οικονομία.
Η όλη κατάσταση περιπλέκεται διότι η Λέγκα κατηγορεί εδώ και μέρες την κυβέρνηση Κόντε ότι στην πραγματικότητα νπροσπαθεί να κάνει χρήση του ESM, χωρίς να το πει ξεκάθαρα στους ιταλούς πολίτες. «Όλα τα μνημόνια είναι ολέθρια, πρέπει να κρατηθούμε σε μεγάλη απόσταση», συμπληρώνει ο Ματτέο Σαλβίνι. Ο Τζουζέπε Κόντε περπατά πάντως τώρα σε τεντωμένο σχοινί. Προς το παρόν θα προσπαθήσει να κερδίσει χρόνο με νέες επαφές για να προωθήσει την λύση των ευρωομολόγων ενόψει της Διάσκεψης Κορυφής της 23ης Απριλίου.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_53132589' lang='ell' type='mono' source='https://www.dw.com/el/el/επιστροφή-στην-κανονικότητα-χωρίς-αυστηρό-χρονοδιάγραμμα/a-53132589' term='κορωνοϊός'>
Η πρόεδρος της Κομισιόν Ούρσουλα φον ντερ Λάιεν θα δημοσιεύσει σήμερα το σχέδιο εξόδου από τους περιορισμούς που έχουν επιβληθεί εξαιτίας της κρίσης του κορωνοϊου. «Παρόλο που είναι σαφές ότι η επιστροφή στην κανονικότητα θα διαρκέσει πολύ, είναι επίσης σαφές ότι τα έκτακτα περιοριστικά μέτρα δεν μπορούν να διαρκέσουν για πάντα» αναφέρεται στο σχέδιο της 14 σελίδων της Κομισιόν που έχει δοθεί στην Deutsche Welle.
Η απαγόρευση εξόδου για την καταπολέμηση του κορωνοϊού είχε θετικές επιπτώσεις αλλά προκάλεσε ένα απίστευτο οικονομικό σοκ και επιβάρυνε πολύ την κοινωνική ζωή, αναφέρεται στην ανάλυση της Κομισιόν. Στις Βρυξέλλες εκτιμούν ότι η οικονομία στην Ευρωζώνη θα μπορούσε να συρρικνωθεί μέχρι κατά 10% αυτό τον χρόνο, τόσο πολύ όσο ποτέ από τη δεκαετία του 1920.
Στο μεταξύ σήμερα και η καγκελάριος Άνγκελα Μέρκελ θα έχει τηλεδιάσκεψη τους πρωθυπουργούς των κρατιδίων για να επεξεργαστούν σχέδια για τη σταδιακή επιστροφή στην κανονικότητα.
Κοινή στρατηγική και όχι μεμονωμένες πρακτικές
«Είναι βέβαιο πως η σταδιακή χαλάρωση των μέτρων θα οδηγήσει σε νέα κρούσματα», εκτιμά η Κομισιόν
Η πρόεδρος της Κομισιόν Ούρσουλα φον ντερ Λάιεν καλεί τα κράτη μέλη να λάβουν συντονισμένες αποφάσεις για τη χαλάρωση των μέτρων αλλά και τη συνέχιση του αγώνα για την αντιμετώπιση του κορωνοϊού. «Μια έλλειψη συντονισμού κατά την άρση των περιορισμών εγκυμονεί τον κίνδυνο αρνητικών επιπτώσεων για όλα τα κράτη μέλη και θα οδηγούσε πιθανότητα σε τριβές μεταξύ των κρατών-μελών. Δεν υπάρχει μια λύση που να ταιριάζει σε όλους αλλά θα πρέπει τουλάχιστον να ενημερώνονται μεταξύ τους» προτρέπουν οι αρχές στις Βρυξέλλες.
Στην αρχή της κρίσης υπήρξε ένας αιφνιδιασμός σχετικά με το κλείσιμο των συνόρων και τις απαγορεύσεις των ταξιδιών. Η πρόεδρος της Κομισιόν ελπίζει τώρα να μην ακολουθηθεί η ίδια οδός. Μιλώντας στην κυριακάτικη Bild δήλωσε πως δεν πρόκειται να δώσει συγκεκριμένο χρονοδιάγραμμα. «Δεν θέλω να αποφασιστεί κεντρικά διότι η κατάσταση στο Μιλάνο είναι πολύ διαφορετική από ό,τι στο Μύνστερ» δήλωσε.
Τρία είναι πάντως τα κριτήρια που προκρίνει για τη χαλάρωση των μέτρων. Πρώτον το σύστημα υγείας να μην είναι ιδιαίτερα επιβαρυμένο, δεύτερον να έχει υποχωρήσει ο αριθμός των κρουσμάτων και τρίτον να μπορούν να προστατευθούν οι ευπαθείς ομάδες. «Είναι όμως βέβαιο πως η σταδιακή χαλάρωση των μέτρων θα οδηγήσει σε νέα κρούσματα» προειδοποιεί η Κομισιόν και επισημαίνει πως για αυτό το λόγο θα πρέπει να είναι εφικτή μια αποτελεσματική επιτήρηση των μέτρων και στην ανάγκη να υπάρξει και πάλι αυστηροποίηση. «Θα πρέπει να μάθουμε να ζούμε με τον ιο μέχρι να βρεθεί ένα εμβόλιο» αναφέρεται.
Ενίσχυση της οικονομίας
H Aυστρία προχωρά ήδη σε χαλάρωση μέτρων, όπως ανακοίνωσε ο καγκελάριος Σεμπάστιαν Κουρτς
Την ώρα όμως που η ΕΕ επεξεργάζεται σχέδια, η Αυστρία και η Δανία έχουν προχωρήσει ήδη στη χαλάρωση των μέτρων. Όσο για τη Γερμανία υπάρχουν διαφορές από κρατίδιο σε κρατίδιο.
Η Ούρσουλα φον ντερ Λάιεν ήθελε πριν από μια εβδομάδα να δημοσιεύσει το έγγραφο, ωστόσο πολλές κυβερνήσεις εξέφρασαν την ανησυχία τους λέγοντας πως θα ήταν προτιμότερο να περιμένουν μετά το Καθολικό Πάσχα ώστε να μην δημιουργηθούν λάθος προσδοκίες. Εν τω μεταξύ άλλαξε λίγο το έγγραφο με μια γλώσσα περισσότερο παραινετική.
Το έγγραφο κλείνει με μια υπόσχεση: θα καταβληθεί κάθε δυνατή προσπάθεια για την ανοικοδόμηση της οικονομίας. «Η Κομισιόν θα αναπτύξει πλάνο ανοικοδόμησης, το οποίο θα βασίζεται σε ένα νέο μεσοπρόθεσμο σχεδιασμό προϋπολογισμού και σε ένα εκ νέου επεξεργασμένο σχέδιο εργασίας για το 2020». Την ερχόμενη εβδομάδα οι αρχηγοί κρατών και κυβερνήσεων θα συζητήσουν για ένα σχέδιο τύπου «Μάρσαλ» θέλοντας να ενισχύσουν την οικονομία με αρκετές εκατοντάδες δισεκατομμύρια ευρώ.
Μπερντ Ρίγκερτ
Επιμέλεια: Μαρία Ρηγούτσου
</doc>
<doc docid='dw_53129885' lang='ell' type='mono' source='https://www.dw.com/el/el/δντ-προβλέψεις-για-ύφεση-χωρίς-προηγούμενο/a-53129885' term='κορωνοϊός'>
Την μεγαλύτερη ύφεση από το κραχ του 1929 προβλέπει λόγω της πανδημίας του κορωνοϊού το Διεθνές Νομισματικό Ταμείο στην έκθεσή του για τις παγκόσμιες οικονομικές προοπτικές που παρουσιάστηκε στο πλαίσιο της Εαρινής Συνόδου. Μέσα σε ένα τρίμηνο ο κόσμος άλλαξε δραματικά σημειώνεται στην έκθεση, προσθέτοντας ωστόσο ότι για την επόμενη χρονιά αναμένεται ισχυρή ανάκαμψη, υπό την προϋπόθεση ότι η πανδημία δεν θα διαρκέσει πολύ.
Πιο συγκεκριμένα: Το ΔΝΤ προβλέπει φέτος συρρίκνωση της παγκόσμιας οικονομίας κατά 3%, διορθώνοντας προς τα κάτω τις προβλέψεις του Ιανουαρίου κατά 6,3% μονάδες. Πριν από περίπου δέκα χρόνια, κατά τη διάρκεια της δημοσιονομικής κρίσης, η παγκόσμια οικονομία παρέμεινε λίγο πολύ στάσιμη. Τότε ήταν κυρίως οι βιομηχανικές χώρες που πλήττονταν από τη κρίση. Σήμερα όμως η πανδημία του κορωνοϊού έχει επιπτώσεις σε όλες τις χώρες σε παγκόσμιο επίπεδο. Θετικά αποτιμά ωστόσο το ΔΝΤ τα άμεσα και μεγάλου όγκου προγράμματα στήριξης ύψους πολλών δισεκατομμυρίων, που δρομολογήθηκαν από πλήθος κυβερνήσεις. Στη βοήθεια αυτή έρχονται να προστεθεί η στήριξη πολλών κεντρικών τραπεζών σε παγκόσμιο επίπεδο. Σύμφωνα με την έκθεση του ΔΝΤ η ανάκαμψη θα ξεκινήσει το δεύτερο εξάμηνο του 2020, η οποία την ερχόμενη χρονιά προβλέπεται να οδηγήσει σε ανάπτυξη 5,8%.
Μεγάλοι χαμένοι οι αναπτυγμένες χώρες
Πιο συγκεκριμένα: Το ΔΝΤ προβλέπει φέτος συρρίκνωση της παγκόσμιας οικονομίας κατά 3%
Για την ισχυρότερη οικονομία του κόσμου, τις ΗΠΑ, το ΔΝΤ αναμένει για φέτος ύφεση 5,9%, ενώ για την ευρωζώνη οι εκτιμήσεις κυμαίνονται στο 7,5%. Σύμφωνα με την έκθεση η οικονομία της Γερμανίας θα συρρικνωθεί το 2020 κατά περίπου 7%. Πολύ χειρότερη αναμένεται η κατάσταση σε χώρες, όπως η Ιταλία και η Ισπανία, όπου το ΔΝΤ «βλέπει» ύφεση 9,1% και 8% αντίστοιχα. Την ίδια στιγμή στις αναδυόμενες οικονομίες η ύφεση θα κυμανθεί γύρω στο 1%.
Για την Κίνα, όπου σιγά αλλά σταθερά η οικονομία επιστρέφει στη κανονικότητα, το ΔΝΤ προβλέπει ανάπτυξη 1,2% για φέτος και 9,2% για το 2021. Αισιόδοξες είναι οι προβλέψεις του διεθνούς οργανισμού και για άλλες χώρες το 2021, όπως για παράδειγμα τη Γερμανία, όπου η οικονομική ανάπτυξη τοποθετείται στο 5,2%.
Αν η πανδημία διαρκέσει για πολλούς μήνες ακόμα
Σύμφωνα με την έκθεση του ΔΝΤ η ανάκαμψη θα ξεκινήσει το δεύτερο εξάμηνο του 2020
Ο μεγάλος άγνωστος για αξιόπιστες προβλέψεις ήταν και παραμένει η χρονική διάρκεια της πανδημίας, σημειώνεται στην έκθεση του ΔΝΤ. Σε περίπτωση που δεν θα σημειωθεί βελτίωση στο μέτωπο καταπολέμησης του κορωνοϊού το 2021, οπότε και η κρίση θα συνεχιστεί, τότε η συρρίκνωση της παγκόσμιας οικονομίας ενδέχεται να φθάσει και το 8% εκτιμούν οι ειδικοί στην Ουάσιγκτον.
Ήδη χθες το ΔΝΤ προχώρησε σε χορήγηση έκτακτης βοήθειας σε 25 υπό ανάπτυξη χώρες για να αμβλύνουν τις επιπτώσεις του κορωνοϊού από το ταμείο για την αντιμετώπιση καταστροφών CCRΤ. Ανάμεσά τους σειρά αφρικανικών χωρών, το Αφγανιστάν και η Υεμένη. Πιο συγκεκριμένα πρόκειται για διευκολύνσεις στην αποπληρωμή πιστώσεων μέσω οικονομικής στήριξης για, αρχικά, ένα εξάμηνο. Ας σημειωθεί ότι το ειδικό ταμείο CCRT δημιουργήθηκε το 2015 για να ενισχυθούν χώρες που πλήττονταν από τον ιό Έμπολα.
Στήριξη σε αφρικανικές και όχι μόνο χώρες
Η Τυνησία έχει ήδη λάβει βοήθεια από το ΔΝΤ
Εκτός αυτού τη Δευτέρα το ΔΝΤ ανακοίνωσε ότι θα χορηγήσει ειδικά δάνεια σε Γκάνα και Σενεγάλη για να αντιμετωπίσουν τις επιπτώσεις του κορωνοϊού. Η Γκάνα θα λάβει 1 δισεκατομμύριο δολάρια και η Σενεγάλη περίπου 440.000 δολάρια. Όπως ανακοίνωσε το ΔΝΤ και στις δύο χώρες, εκτός απ΄ τις οικονομίες, και οι κυβερνήσεις βρίσκονται υπό μεγάλη πίεση και χρειάζονται επιπλέον ρευστότητα.
Δεκάδες υπό ανάπτυξη χώρες και αναδυόμενες οικονομίες έχουν ζητήσει λόγω της πανδημίας του κορωνοϊού βοήθεια από το ΔΝΤ, ανάμεσα στις οποίες η Νιγηρία, αλλά και η Τυνησία, η οποία έχει ήδη λάβει οικονομική στήριξη από τον διεθνή οργανισμό.
Επιμέλεια: Στέφανος Γεωργακόπουλος/ Reuters, dpa
</doc>
<doc docid='dw_53128359' lang='ell' type='mono' source='https://www.dw.com/el/el/ξαναζεί-η-notre-dame-με-εικονική-συναυλία/a-53128359' term='κορωνοϊός'>
Ακόμη η περίφημη Παναγία των Παρισίων δεν μπορεί να ανοίξει τις πόρτες της για να δεχθεί τουρίστες, η ημέρα αργεί, το νωρίτερο αρχές του 2024. Αλλά κι αυτό δεν είναι βέβαιο. Από τότε που επιβλήθηκε lock down λόγω κορωνοϊού και στη Γαλλία οι εργασίες ανακαίνισης της Notre Dame μετά την φοβερή πυρκαγιά πριν ακριβώς από ένα χρόνο έχουν σταματήσει. Λίγες ημέρες πριν, την Μεγάλη Παρασκευή των Καθολικών, ο αρχιεπίσκοπος Μισέλ Οπετί, κάτω από αυστηρά μέτρα ασφαλείας, προσευχήθηκε.
"Υπάρχει ακόμη ζωή εδώ" είπε, “σε αυτήν τη Μεγάλη Εβδομάδα όλος ο κόσμος συγκλονίστηκε από μια πανδημία που οδήγησε στο θάνατο και μας παρέλυσε” τόνισε κατά τη διάρκεια της τελετής. Στη συνέχεια ο Γάλλος βιολονίστας Ρενό Καπισόν, έπαιξε σονάτες του Βόλφγκανγκ Σεμπάστιαν Μπαχ. Φορούσε ειδική μαύρη φόρμα και μπότες για να προστατευτεί από το μόλυβδο που έπεσε από την οροφή, την ώρα που καιγόταν. Στη συνέχεια, ηθοποιοί διάβαζαν κείμενα της Μητέρας Τερέζας και ποιήματα του Πολ Κλοντέλ.
Ακουστική πολιτιστική παράδοση της Γαλλίας
O αρχιεπίσκοπος Μισέλ Οπετί την Μεγάλη Παρασκευή των Καθολικών στη Notre Dame
Στις 15 Απριλίου του 2019 η ανθρωπότητα παρακολουθούσε καθηλωμένη την πύρινη λαίλαπα να καταστρέφει όχι μόνο το μεγαλύτερο τμήμα της οροφής της, του κεντρικού οβελού της εκκλησίας και των πύργων αλλά και της πρωτοφανούς ακουστικής της. Χωρίς τον Μπράιαν Κατς, ερευνητή του φημισμένου Εθνικού Κέντρου Επιστημονικών Ερευνών CNRS και της Σορβόννης, θα είχε περάσει στην ιστορία ανεπιστρεπτί. Διότι ο ήχος της Notre Dame ανήκει στην ακουστική πολιτιστική παράδοση της Γαλλίας. Τον 12ο αιώνα η Cathedrale ήταν ο χώρος που γεννήθηκε η πολυφωνική μουσική. Η λεγόμενη σχολή της Notre Dame βρήκε θαυμαστές και μιμητές σε ολόκληρο τον κόσμο. Ο Μπράιν Κατς ανήκε σε ομάδα από εμπειρογνώμονες που προσφέρουν συμβουλευτικές υπηρεσίες μαζί με πολλούς αρχιτέκτονες, ιστορικούς της τέχνης, μηχανικούς, συντηρητές και φυσικούς επιστήμονες. Όλοι αυτοί σχεδιάζουν τις δυνατότητας να ακουστεί ξανά η "φωνή" της εκκλησίας.
Εντελώς τυχαία πριν την καταστροφική πυρκαγιά ανακάλυψε μια μέθοδο που αποτυπώνει τον τρόπο, με τον οποίο τα διάφορα υλικά και επιφάνειες του εσωτερικού του ναού απορροφούν τον ήχο. “Εκπονήσαμε ένα τρισδιάστατο μοντέλο της Notre Dame με βάση ηχογράφηση συναυλίας πριν από 8 χρόνια“ εξηγεί στη DW.
"Το Κονσερβατουάρ των Παρισίων έκανε πολύ κοντινές ηχογραφήσεις μιας ορχήστρας, δύο χορωδιών και άλλων μουσικών. Ήταν μοιρασμένοι στην εκκλησία. Έχοντας τη γνώση του τόπου, που βρίσκονταν οι μουσικοί, τροφοδοτήσαμε το μοντέλο μας". Ο Κατς επεξεργάστηκε τις ηχογραφήσεις και τις "γέμισε" με ηχογραφήσεις ήχων, που έκανε το ινστιτούτο του το 1980, όταν χρειάστηκε να κάνει μελέτη για την εγκατάσταση ενός νέου εκκλησιαστικού οργάνου. "Το Ινστιτούτο μας έχει στην κατοχή του την μοναδική λεπτομερειακή ακουστική μέτρηση του Καθεδρικού", λέει και παρατηρεί ότι η ακουστική τα τελευταία 30 χρόνια έχει αλλάξει.
Εικονική συναυλία ανήμερα της πυρκαγιάς
Oι εικόνες της 15ης Απριλίου 2019 έμειναν συγκλόνισαν τους Παριζιάνους και όλο τον κόσμο
Το εικονικό μοντέλο θα μπορούσε λοιπόν να βοηθήσει και να δείξει πώς η Notre Dame ηχούσε, όταν το 1345 ολοκληρώθηκε η κατασκευή της. "Μπορούμε να προβλέψουμε όλες τις αλλαγές ακουστικής και να ρίξουμε την προσοχή μας στο παρελθόν”, λέει ο Κατς. Και η παραμικρότερη αλλαγή στο εσωτερικό, όπως στην κλίση ή στα έργα τέχνης, θα μπορούσε να επηρεάσει πολύ την ακουστική. "Εάν αντικατασταθεί για παράδειγμα ο θόλος από μια επίπεδη κατασκευή, μπορούμε να δείξουμε την επίδραση που θα έχει στην ακουστική. Το ίδιο ισχύει και για τα οικοδομικά υλικά" λέει ο Κατς.
Εάν αντί για πέτρα χρησιμοποιηθεί μάρμαρο ή ξύλο, ο Γάλλος ερευνητής μπορεί να προβλέψει πώς θα είναι ο ήχος στον εσωτερικό χώρο. Πριν από την πυρκαγιά η αντήχηση διαρκούσε από 6 μέχρι 8 δευτερόλεπτα. Όταν ο Κατς μπήκε για πρώτη φορά στην εκκλησία μετά την πυρκαγιά διαπίστωσε ότι ο αντήχηση διαρκούσε λιγότερο, και το απέδωσε στις τρύπες της οροφής και στην απομάκρυνση των καρεκλών.
Ο Κατς μπορεί με βάση το μοντέλο του να βοηθήσει στη λήψη σωστών αποφάσεων για την αποκατάσταση του ήχου, όπως ήταν και παλαιότερα. Ή να "αναστήσει" τη Notre Dame και να δείξει πώς προηγούμενες ανακαινίσεις άλλαξαν τη δομή του ήχου στην εκκλησία. Ο ίδιος δεν μπορεί να επηρεάσει αποφάσεις, αλλά το μοντέλο του μπορεί να βοηθήσει στην ακουστική αποκατάσταση. O ίδιος μάλιστα θα δώσει και στο youtube ένα ηχητικό παράδειγμα για το πώς ήταν η ακουστική της εκκλησίας το 2013. Οι χρήστες μπορούν να ακούσουν ένα ολόκληρο κοντσέρτο και παράλληλα να κινούνται εικονικά στο χώρο της εκκλησίας. Κι όλα αυτά ανήμερα της πυρκαγιάς. Με αυτόν τον τρόπο η ακουστική μνήμη της Παναγιάς των Παρισίων συνεχίζει να ζει και να μυσταγωγεί πιστούς, φίλους της μουσικής και θαυμαστές του αρχιτεκτονικού θαύματος.
Ζαμπίνε Έλτσε
Επιμέλεια: Ειρήνη Αναστασοπούλου
</doc>
<doc docid='dw_53127296' lang='ell' type='mono' source='https://www.dw.com/el/el/οι-έλληνες-ξενοδόχοι-φοβούνται-το-λουκέτο/a-53127296' term='κορωνοϊός'>
Σε καμία άλλη χώρα της Ευρώπης ο τουρισμός δεν παίζει τόσο σημαντικό ρόλο όσο στην Ελλάδα, γράφει σε ανταπόκριση από την Αθήνα η Handelsblatt με τίτλο «Έλληνες ξενοδόχοι φοβούνται το λουκέτο». Η οικονομική εφημερίδα σημειώνει ότι «σύμφωνα με το World Travel & Tourism Council η συμβολή του τουρισμού στο ελληνικό ΑΕΠ το 2018 έφθασε το 20,6%, ενώ στην Ιταλία σχεδόν 13% και στην Ισπανία 14,6%. Ο τουρισμός έχει καθοριστική σημασία και στην αγορά εργασίας, μιας και δίνει δουλειά σε 700.000 ανθρώπους. Με άλλα λόγια το 20% των θέσεων εργασίας εξαρτώνται από τον τουρισμό. Ας μην ξεχνάμε ότι ο κλάδος αυτός ήταν η ατμομηχανή εξόδου της Ελλάδας από τη κρίση. Με πάνω από 31 εκατομμύρια επισκέπτες το 2019 η Ελλάδα υπερδιπλασίασε τους τουρίστες του 2009.  Κατά συνέπεια οι επιπτώσεις της πανδημίας στον ελληνικό τουρισμό θα είναι τεράστιες».
«Τακτικισμός» το όχι της Ρώμης στον ΕΜΣ
Τζουζέπε Κόντε: "Όχι" στον ΕΣΜ
«Το όχι της Ιταλίας στη στήριξη του ΕΜΣ πλήττει τη χώρα», επιγράφεται σχόλιο στην ιστοσελίδα του ειδησεογραφικού ραδιοσταθμού DLF, με αφορμή τις δηλώσεις του ιταλού πρωθυπουργού Τζουζέπε Κόντε ότι ο ΕΜΣ είναι ακατάλληλο εργαλείο για την αντιμετώπιση της κρίσης και ότι η Ιταλία δεν θα αντλήσει κονδύλια από εκεί. Σύμφωνα με τον γερμανικό ραδιοσταθμό «το όχι στη βοήθεια αποτελεί λαϊκιστική κίνηση με μικροπολιτικά κίνητρα. Καθησυχάζει τα Πέντε Αστέρια, ηρεμεί κάπως τους ευρωσκεπτικιστές και την δεξιά αντιπολίτευση και βοηθά την ιταλική κυβέρνηση να “βγάλει” τις επόμενες εβδομάδες. Ζημιώνει ωστόσο τη χώρα και την αξιοπιστία της Ιταλίας στην ΕΕ. Θα το διαπιστώσει ο πρωθυπουργός Τζουζέπε Κόντε στην Σύνοδο Κορυφής της ΕΕ στις 23 Απρίλιου. Όπως επίσης θα διαπιστώσει ότι δεν αυξήθηκαν οι πιθανότητες να αποσπάσει από τους ομολόγους του πράσινο φως για το ευρωομολόγο».
Για προδοσία και υποθήκευση της χώρας κατηγορεί τον ιταλό πρωθυπουργό Τζουζέπε Κόντε η δεξιά και ακροδεξιά αντιπολίτευση μετά το πρόσφατο Eurogroup, σχολιάζει η taz με τίτλο «Το όχι της Ιταλίας είναι τακτικιστικό και προσωρινό». Γράφει η εφημερίδα του Βερολίνου: «Ίσως όμως αυτοί οι τόνοι να συμφέρουν εν τέλει την ιταλική κυβέρνηση, διότι δίνουν στην Ευρώπη μια γεύση για την κατεύθυνση στην οποία κινείται η ιταλική κοινή γνώμη. Πάνω από το 65% των πολιτών θεωρεί ότι και στην κρίση της πανδημίας η Ευρώπη άφησε την Ιταλία στη τύχη της. Την ίδια στιγμή η δεξιά κομματική συμμαχία αγγίζει στην πρόθεση ψήφου σε όλες τις δημοσκοπήσεις το 50%. Έτσι το όχι της Ιταλίας στον ΕΜΣ μπορεί να θεωρηθεί προσωρινό, με ισχύ μέχρι την επόμενη Σύνοδο Κορυφής της ΕΕ στις 23 Απριλίου».
Δραματικότερες οι επιπτώσεις αν δεν σταματήσουμε τον κορωνοϊό
Δυσοίωνες προφητείες από το ΔΝΤ
«Δραματική έκκληση αφύπνισης» επιγράφεται σχόλιο της Süddeutsche Zeitung με αφορμή τις δυσοίωνες προβλέψεις του ΔΝΤ για ύφεση της παγκόσμιας οικονομίας τους επόμενους μήνες. Η εφημερίδα του Μονάχου παρατηρεί: «Ακόμα κι αν χρειαζόμαστε όσο ποτέ αισιόδοξες ειδήσεις, είναι σωστό ότι το Ταμείο δημοσιεύει στην έκθεση σοκαριστικά στοιχεία. Η κρίση θα πλήξει τους Ευρωπαίους, μιας και παρά τα προγράμματα στήριξης, η οικονομία θα συρρικνωθεί κατά 7% και ένας στους δέκα θα χάσει τη δουλειά του. Βάσει των σεναρίων του ΔΝΤ η Γερμανία πλήττεται λιγότερο. Δεν πρέπει ωστόσο να κοροϊδευόμαστε. Η κατάσταση στις γειτονικές χώρες θα γίνει αισθητή και στη Γερμανία. Δεν πρέπει επίσης να ξεχνάμε ότι οι προβλέψεις του Ταμείου βασίζονται στην υπόθεση ότι το καλοκαίρι θα υπάρξει βελτίωση. Σε περίπτωση όμως που δεν σταματήσει η εξάπλωση του ιού, οι επιπτώσεις θα είναι δραματικότερες. Η έκθεση του Ταμείου αποτελεί έκκληση αφύπνισης στη διεθνή κοινότητα. Για να ηττηθεί ο κορωνοϊός θα πρέπει όλοι να καταβάλουν προσπάθειες».
Η Frankfurter Allgemein Zeitung σχολιάζει με τίτλο «Δυσοίωνες προβλέψεις»: «Η παγκόσμια οικονομική κρίση που πυροδότησε ο κορωνοϊός δεν καταπολεμάται με κλασικά εργαλεία της οικονομικής πολιτικής. Για να σταματήσουν την επέλαση της πανδημίας οι περισσότερες κυβερνήσεις έχουν παγώσει σχεδόν όλες τις οικονομικές δραστηριότητες. Τα αποτελέσματα της σκληρής αυτής στρατηγικής είναι εμφανή. Σε πολλές χώρες επιβραδύνεται η εξάπλωση του ιού. Υπάρχουν όμως και παρενέργειες. Φτωχότερες χώρες του πλανήτη απειλούνται, για παράδειγμα,  με λιμούς. Δεν αποτελεί συνεπώς έκπληξη ότι όλο και περισσότερες κυβερνήσεις εξετάζουν χαλάρωση των μέτρων καταπολέμησης του ιού. Το ΔΝΤ προβλέπει δραματική οικονομική ύφεση σε ολόκληρο τον πλανήτη. Όμως τα σενάρια στα οποία βασίζονται οι προβλέψεις είναι υπερβολικά αισιόδοξα. Διότι θεωρούν ότι μέσα στους επόμενους μήνες η πανδημία θα υποχωρήσει και η οικονομία θα ανακάμψει. Το πιθανότερο ωστόσο είναι ότι τα μέτρα θα χαλαρώσουν πρόωρα προκαλώντας αύξηση των κρουσμάτων και νέα μέτρα παράλυσης της οικονομικής δραστηριότητας. Θυμίζουμε ότι πριν από 100 χρόνια η λεγόμενη ισπανική γρίπη εκδηλώθηκε σε τρία κύματα. Η μόνη ελπίδα είναι να βρεθεί γρήγορα εμβόλιο κατά του ιού και να μοιραστεί το ταχύτερο σε ολόκληρη τη γη».
Στέφανος Γεωργακόπουλος
</doc>
<doc docid='dw_53118408' lang='ell' type='mono' source='https://www.dw.com/el/el/ιταλία-με-προσοχή-η-επιστροφή-στην-ομαλότητα/a-53118408' term='κορωνοϊός'>
Η Ιταλία σχεδιάζει με μεγάλη προσοχή τη λεγόμενη «φάση 2», τη σταδιακή δηλαδή επιστροφή στην καθημερινότητα. Από σήμερα, σε όσες περιφέρειες το επιθυμούν, μπορούν να ξανανοίξουν τα βιβλιοπωλεία, τα καταστήματα χαρτικών και των προϊόντων για παιδιά. Είναι πιθανό από την επόμενη εβδομάδα να ξαναλειτουργήσουν οι αυτοκινητοβιομηχανίες και οι επιχειρήσεις  του τομέα της μόδας. Παράλληλα μπορεί να δοθεί «πράσινο φως» και σε αρκετές δραστηριότητες του γεωργικού τομέα.
Οι πολίτες θα μπορέσουν να ξαναρχίσουν να βγαίνουν από τις 4 Μαΐου, φορώντας μάσκες και τηρώντας τις αποστάσεις ασφαλείας. Σύμφωνα με μέρος του Τύπου, παράλληλα με την χαλάρωση των μέτρων για τους πολίτες ενδέχεται να ξαναρχίσουν να λειτουργούν καταστήματα με είδη ρουχισμού και με έπιπλα. Ασφαλώς με αυστηρά περιορισμένο αριθμό πελατών.
Αν όλα πάνε καλά, μέχρι το τέλος του μήνα θα μπορούσαν να ξανασηκώσουν ρολά τα εστιατόρια, κομμωτές και κουρεία, αλλά όχι τα καφέ μπαρ που φτιάχνουν τον περιζήτητο ιταλικό καφέ.
Τι θα γίνει με τα σχολεία και το ποδόσφαιρο;
Όλα θα εξαρτηθούν από την πορεία των κρουσμάτων, από το αν θα συνεχιστεί πράγματι ο ουσιαστικός περιορισμός των μεταδόσεων και βέβαια από τον αριθμό των νεκρών. Έως τώρα η συνεχής μείωση των εισαγωγών στα νοσοκομεία και στις μονάδες εντατικής θεραπείας αποτελεί το κύριο, ελπιδοφόρο μήνυμα. Η ιταλική κυβέρνηση, όμως, σήμερα κατέστησε απόλυτα σαφές ότι βρισκόμαστε ακόμη στην «φάση ένα». Και ο Τζουζέπε Κόντε θέλει να κάνει το παν για να αποφύγει νέες συγκρούσεις, σχετικά με τις αρμοδιότητες και την συνολική στρατηγική με τις περιφέρειες του Βορρά όπου η Λέγκα έχει την πλειοψηφία.
Υπάρχουν, τέλος, δυο κύρια θέματα. Τα σχολεία και το ποδόσφαιρο. Μέχρι τώρα, οι περισσότεροι επιστήμονες έχουν εκφραστεί υπέρ μιας μακράς αναβολής, με επιστροφή στα θρανία και στις κερκίδες,  τον Σεπτέμβριο.
Για τα σχολικά συγκροτήματα είναι σχεδόν βέβαιο. Για το ποδόσφαιρο, όμως, το Campionato, πολλοί ελπίζουν ότι θα μπορέσουν τουλάχιστον να διεξαχθούν κάποια ματς προς τα τέλη Μαίου.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_53117764' lang='ell' type='mono' source='https://www.dw.com/el/el/στη-μάχη-κατά-του-ιού-και-η-πολεμική-βιομηχανία/a-53117764' term='κορωνοϊός'>
Η γαλλογερμανική αεροναυπηγική βιομηχανία Airbus έχει γράψει ιστορία με την παραγωγή του ομώνυμου αεροσκάφους, που κυριαρχούσε στους αιθέρες μέχρι το «χτύπημα» του κορωνοϊού. Σήμερα η Airbus αλλάζει προσανατολισμό, καθώς επιστρατεύεται και η ίδια στη μάχη κατά του ιού. Ήδη άρχισε να παράγει εξαρτήματα για ιατρικά μηχανήματα, ενώ παράλληλα προμηθεύεται και μεταφέρει στην Ευρώπη με δικά της μέσα μάσκες προστασίας, οι οποίες παράγονται στην Κίνα. Σύμφωνα με την ίδια την Airbus, έχει ήδη μεταφερθεί δέκα χιλιάδες φίλτρα για μάσκες προστασίας με προορισμό νοσοκομεία και δημόσιους οργανισμούς.
Άλλα έξι εκατομμύρια μάσκες έχει προμηθευθεί μέχρι σήμερα η γερμανική βιομηχανία αμυντικού εξοπλισμού Rheinmetall. Η εταιρία επισημαίνει ότι στις επόμενες εβομάδες αναμένονται ακόμη μεγαλύτερες προμήθειες από συνεργαζόμενες εταιρίες στην Κίνα. Ο εκπρόσωπος της Rheinmetall Όλιβερ Χόφμαν επισημαίνει ότι τις σχετικές εντολές δίνει η υπηρεσία προμηθειών του γερμανικού στρατού (BAAINBw) μετά από παράκληση του ομοσπονδιακού υπουργείου Υγείας, το οποίο, σύμφωνα με την ισχύουσα νομοθεσία, μπορεί να απευθύνεται σε δημόσιους φορείς για να συνεργαστούν στη διεκπεραίωση επειγόντων υποθέσεων. Η επόμενη παραγγελία της Rheinmetall στην Κίνα αφορά χειρουργικές μάσκες και ιατρικές στολές, ενώ παράλληλα η γερμανική εταιρία εξετάζει τη δυνατότητα παραγωγής συσκευών για αναπνευστική υποστήριξη. H Rheimetall έχει ήδη αναπτύξει ένα πολύτιμο δίκτυο συνεργασίας με δώδεκα γραμμές παραγωγής στην Κίνα.
Αντισηπτικά από τη... Νότια Αφρική
H γερμανική Rheinmetall αλλάζει τη γραμμή παραγωγής της και παράγει αντισηπτικό υγρό
Επιπλέον, η Rheinmetall αυξάνει την παραγωγή αντισηπτικού υγρού, τόσο στη μονάδα παραγωγής που διαθέτει στη Βαυαρία, όσο και στο εργοστάσιο της Νότιας Αφρικής στο Σόμερσετ Γουέστ κοντά στο Κέιπ Τάουν (Rheinmetall Denel Munition), όπου παράγονται καθημερινά έως και 100.000 λίτρα αντισηπτικού. Η οικολογική οργάνωση Greenpeace καλεί την αμυντική βιομηχανία να αλλάξει εντελώς προσανατολισμό και να αφιερωθεί στη μάχη κατά του κορωνοϊού, αξιοποιώντας την υψηλή κατάρτιση των εργαζομένων της για έναν ευγενή σκοπό. «Η έκτακτη κατάσταση ανάγκης, στην οποία έχουμε περιέλθει, απαιτεί αλλαγές και στη λειτουργία της αμυντικής βιομηχανίας», προειδοποιεί ο εκπρόσωπος της οργάνωσης Τόμας Μπρόιερ.
Η αλήθεια είναι ότι η αμυντική βιομηχανία πάντοτε διατηρούσε επαφές με τους κατασκευαστές ιατρικών μηχανημάτων. Ήδη σήμερα οι νοσηλευτές του γερμανικού στρατού χρησιμοποιούν τα προϊόντα τους. Άλλωστε, μία ολιστική αντίληψη περί «ασφάλειας» βλέπει κοινό έδαφος συνεργασίας αλλά και ανησυχίας. «Κάποιοι μπλοκάρουν μάσκες προστασίας στα σύνορα, άλλοι επιχειρούν να δελεάσουν με χρήματα εκείνους που ερευνούν ή παράγουν φάρμακα και εμβόλια, γενικότερα σε περιόδους κρίσεις οι εθνικοί εγωϊσμοί γιγαντώνονται και ο καθένας κοιτάει τον εαυτό του...», επισημαίνει ο Χόλγκερ Μέι, ερευνητής στην Airbus Defence and Space. Ο Μέι είναι επικεφαλής του τμήματος Advanced Concepts και επιχειρεί να προβλέψει και να αναλύσει μελλοντικές εστίες κρίσης, προτείνοντας παράλληλα πιθανές λύσεις. Όπως υποστηρίζει, «σε περίπτωση ένoπλης σύρραξης θα διαφαινόταν πολύ γρήγορα η εξάρτηση από προμηθευτές στο εξωτερικό, η οποία περιορίζει τις δικές μας δυνατότητες δράσης».
Διεθνής δικτύωση για την Airbus
Μάσκες από την Κίνα στην Τουλούζη μετέφερε η Airbus
Στις αρχές Μαρτίου η Airbus είχε μεταφέρει τις πρώτες μάσκες προστασίας από την Κίνα στην έδρα της επιχείρησης, στην Τουλούζη. Οι μονάδες παραγωγής του ομίλου στην Ισπανία, χώρα που έχει πληγεί ιδιαίτερα από τον κορωνοϊό, συντονίζουν τις δραστηριότητές τους, παράγοντας σε τρισδιάστατους εκτυπωτές πολύτιμα εξαρτήματα για την κατασκευή προστατευτικού εξοπλισμού για το ιατρικό προσωπικό. «Περισσότεροι από είκοσι 3D εκτυπωτές παραμένουν σε συνεχή λειτουργία, μέρα νύχτα», τονίζει η Airbus. Επιπλέον, ο όμιλος συνεργάζεται με επιχειρήσεις στον κλάδο της αεροναυπηγικής, της αυτοκινητοβιομηχανίας και της ιατρικής τεχνολογίας, προσπαθώντας να ανταποκριθεί στην έκκληση της βρετανικής κυβέρνησης για προμήθεια συσκευών αναπνευστικής υποστήριξης. Η παραγγελία αφορά 10.000 συσκευές, για την παραγωγή των οποίων συνεργάζονται, μεταξύ άλλων, η Ford και η Rolls Royce.
Ο Χόλγκερ Μέι υποστηρίζει ότι παλαιότερα «worst case» σενάρια του στρατού και άλλα παρεμφερή σχέδια μπορούν να αποδειχθούν χρήσιμα σε εποχές κορωνοϊού. Ένα ακόμη συμπέρασμα που βγαίνει από τις τελευταίες εξελίξεις, επισημαίνει, είναι πως «είναι καλύτερα να διατηρείς στη χώρα σου μία σειρά λειτουργιών που αποδευκνείονται κρίσιμες για την ασφάλεια και την απρόσκοπτη λειτουργία της κοινωνίας».
Κάρστεν Χόφμαν (DPA)
Επιμέλεια: Γιάννης Παπαδημητρίου
</doc>
<doc docid='dw_53115544' lang='ell' type='mono' source='https://www.dw.com/el/el/ποιες-χώρες-διαχειρίζονται-καλύτερα-την-κρίση-του-κορωνοϊού/a-53115544' term='κορωνοϊός'>
Η Γερμανία είναι η ασφαλέστερη χώρα στην Ευρώπη την εποχή του κορωνοϊού και μάλιστα η δεύτερη πιο ασφαλής χώρα σε όλο τον κόσμο. Αυτό τουλάχιστον υποστηρίζει έρευνα του think tank Deep Knowledge Group (DKG) με έδρα το Λονδίνο, όπως αναφέρει αποκλειστικό ρεπορτάζ του Spiegel.
Στην έρευνά τους οι αναλυτές του think tank έλαβαν υπόψη τους πολλά και διαφορετικά κριτήρια, όπως τον χρόνο ισχύος των περιοριστικών μέτρων, τον αριθμό παραβίασής τους, το εύρος της απαγόρευσης μετακινήσεων, τη μαζικότητα διαγνωστικών τεστ αλλά και τη διαθεσιμότητα νοσοκομειακών κλινών. Στο μικροσκόπιο των ειδικών και η διαχείριση της κρίσης από πλευράς των εκάστοτε κυβερνήσεων (για παράδειγμα ως προς τη λειτουργία ομάδων διαχείρισης κρίσεων αλλά και την παροχή άμεσης οικονομικής βοήθειας).
Στην 30η θέση η Ελλάδα
H Eλλάδα στην 30η θέση και η Κύπρος στην 29η
Στην πρώτη θέση της σχετικής κατάταξης βρίσκεται το Ισραήλ, στη δεύτερη η Γερμανία, στην τρίτη η Νότια Κορέα ενώ ακολουθούν Αυστραλία και Κίνα. Κύπρος και Ελλάδα βρίσκονται στην 29η και 30η θέση αντίστοιχα ενώ τις τελευταίες καταλαμβάνουν Ιταλία και Ισπανία.
«Σε σύγκριση με τις υπόλοιπες χώρες στην Ευρώπη η Γερμανία έχει την καλύτερη κατάταξη ως προς την ασφάλεια και τη σταθερότητα ενώ και σε παγκόσμιο επίπεδο βρίσκεται στις κορυφαίες θέσεις όσον αφορά τη διαχείριση της κρίσης», αναφέρει ο συνιδρυτής του DKG, Ντιμίτρι Καμίνσκι. «Δεδομένου του αρχικά υψηλού αριθμού κρουσμάτων η Γερμανία ήταν ιδιαιτέρως αποτελεσματική και περιόρισε επιτυχώς την περαιτέρω εξάπλωση χωρίς να φτάσει στα επίπεδα άλλων χωρών. Έτσι μετά την πανδημία η Γερμανία θα έχει σημαντικά οικονομικά πλεονεκτήματα».
Σε «διαρκή κρίση» το Ισραήλ
«Το Ισραήλ στην πρώτη θέση - 'Εχει μακρά εμπειρία με το κλείσιμο συνόρων και καταστάσεις έκτακτης ανάγκης»
Και άλλοι αναλυτές όμως επαινούν τη γερμανική κυβέρνηση για τον τρόπο που διαχειρίζεται την κρίση. «Ως χώρα με μεγάλο πληθυσμό η Γερμανία βρίσκεται σε πραγματικά καλή θέση», επισημαίνει η ειδικός Αναστασία Λάουτερμπαχ. «Το γεγονός ότι το Ισραήλ βρίσκεται στην πρώτη θέση δεν θα πρέπει να προκαλεί έκπληξη εάν αναλογιστεί κανείς ότι η χώρα βρίσκεται σε μια διαρκή κρίση και έχει μακρά εμπειρία με το κλείσιμο συνόρων και καταστάσεις έκτακτης ανάγκης». Η ίδια επισημαίνει ωστόσο ότι η κατάταξη αποτυπώνει την κατάσταση τη δεδομένη χρονική στιγμή καθότι τα δεδομένα αλλάζουν συνεχώς.
Αξίζει να σημειωθεί ότι το think tank DKG τροφοδοτεί τους αλγορίθμους της κατάταξής του με στοιχεία από επίσημες βάσεις δεδομένων, όπως την Παγκόσμια Οργάνωση Υγείας ή το Johns Hopkins University.
Κώστας Συμεωνίδης (Spiegel)
</doc>
<doc docid='dw_53113130' lang='ell' type='mono' source='https://www.dw.com/el/el/γαλλία-μέχρι-τις-11-μαΐου-οι-περιορισμοί/a-53113130' term='κορωνοϊός'>
Με ημερομηνία-κλειδί τη Δεύτερα 11 Μαΐου ο Γάλλος πρόεδρος Εμμανουέλ Μακρόν με το χθεσινοβραδινό του τηλεοπτικό διάγγελμα, το τέταρτο την περίοδο του κορωνοϊού, έδωσε έναν πρώτο χρονικό ορίζοντα στη στρατηγική του. Τα περιοριστικά μέτρα παρατείνονται για άλλες τέσσερις εβδομάδες. Χωρίς να μιλήσει για έναρξη χαλάρωσης των περιορισμών και με προϋπόθεση την αυστηρή τήρηση των μέτρων προχώρησε στην ανακοίνωση κάποιων αποφάσεων:
Η πρώτη απόφαση που αιφνιδίασε τους πάντες είναι ότι από τη Δεύτερα 11 Μαϊου θα υπάρξει σταδιακή επαναλειτουργία των παιδικών σταθμών, σχολείων, κολεγίων και λυκείων. «Αποτελεί για μένα προτεραιότητα» δήλωσε και εξήγησε: «Πολλά παιδιά της εργατικής τάξης ή της υπαίθρου στερούνται του σχολείου, ενώ δεν έχουν πρόσβαση στην ψηφιακή τεχνολογία και ούτε μπορούν να βοηθηθούν ιδιαίτερα από τους γονείς. Η τωρινή κατάσταση διευρύνει τις ανισότητες γι’ αυτό τα παιδιά μας θα πρέπει να ξαναβρούν το δρόμο του σχολείου» τόνισε.
Τα πανεπιστήμια θα ανοίξουν τον Σεπτέμβριο, ενώ παραμένουν κλειστά, καφενεία, εστιατόρια, κινηματογράφοι, θέατρα, ακυρώνονται ή αναβάλλονται πολιτιστικές εκδηλώσεις. Επίσης, παραμένουν κλειστά μέχρι νεωτέρας τα σύνορα με μη ευρωπαϊκές χώρες. Σύμφωνα με τον πρόεδρο, σε 15 μέρες η κυβέρνηση θα παρουσιάσει το σχέδιο για την μετά την 11η Μαΐου περίοδο με τις λεπτομέρειες οργάνωσης της καθημερινής ζωής. Αναγνώρισε τα δίκαια ερωτήματα των πολιτών σχετικά με το τέλος της κρίσης και τη δική του αδυναμία να δώσει μια συγκεκριμένη απάντηση. «Με όλη την ειλικρίνεια και όλη την ταπεινοφροσύνη, ομολογώ ότι δεν έχουμε τελική απάντηση» ομολόγησε.
Μέτρα στήριξης
Aπό το νέο τηλεοπτικό μήνυμα του Εμμανουέλ Μακρόν
Χαρακτηριστικό είναι ότι ενώ στις προηγούμενες ομιλίες του ο Γάλλος πρόεδρος είχε ύφος στρατάρχη και μιλούσε για «πόλεμο», αυτή τη φορά το ύφος ήταν πιο σεμνό με κυρίαρχη ιδέα την αντιμετώπιση των ανισοτήτων στην γαλλική κοινωνία, που η υγειονομική κρίση έφερε στην επιφάνεια ή αναμένεται να προκαλέσει. Στη σειρά των μέτρων που ετοιμάζει η κυβέρνηση για την υποστήριξη των πιο αδύναμων ομάδων ή αυτών που θα πληγούν από την κρίση ο Γάλλος πρόεδρος ανακοίνωσε:
- Έκτακτη βοήθεια για τις οικογένειες χαμηλού εισοδήματος με παιδιά καθώς και για τους φοιτητές που έχουν δυσκολίες.
- Απλοποίηση και ενίσχυση της έκτακτης βοήθειας προς τους ελεύθερους επαγγελματίες, εμπόρους, βιοτέχνες και τις επιχειρήσεις τους, σε συνδυασμό με τη σύμπραξη των τραπεζών για χαλάρωση των υποχρεώσεών τους.
- Παράταση και ενίσχυση της μερικής απασχόλησης, που ήδη καλύπτει πέρα των 8 εκατομ. πολιτών.
- Ειδικό πρόγραμμα ενισχύσεων για τα τουριστικά και ξενοδοχειακά επαγγέλματα καθώς και για τους διοργανωτές πολιτιστικών και άλλων εκδηλώσεων.
Για την υλοποίηση όλων αυτών των ενισχύσεων το υπουργικό συμβούλιο της Τετάρτης θα αποφασίσει για τα απαραίτητα κονδύλια και νέα οικονομικά μέσα, εξήγησε ο πρόεδρος.
Τεστ, ψηφιακή ιχνηλάτηση και «ανοσία αγέλης»
Με τη συνεργασία των δήμων στόχος είναι η διανομή μασκών στους πολίτες
Όλα τα εργαστήρια δημόσια ή ιδιωτικά έχουν κινητοποιηθεί στη Γαλλία για την παρασκευή των διαγνωστικών τεστ για τον ιό ή τα αντισώματα, ώστε να υπάρξει η απαιτούμενη επάρκεια. Παρ΄όλα αυτά η επιλογή του Εμμανουέλ Μακρόν είναι να υποβληθούν σε τεστ «μόνο τα άτομα που παρουσιάζουν συμπτώματα». Το να υποβληθούν όλοι ανεξαιρέτως οι Γάλλοι» δεν έχει νόημα, δήλωσε.
Σχετικά με τις μάσκες η Γαλλία προφανώς περιμένει τις παραγγελίες που δεν έφθασαν ακόμα και ο πρόεδρος περιορίστηκε να αναφερθεί στις «μάσκες για το πλατύ κοινό», που φροντίζει να διανεμηθούν με τη συνεργασία των δημάρχων. Για τη χρήση της ψηφιακής τεχνολογίας για την καταγραφή των κινήσεων των πολιτών μέσω του τηλεφώνου, ο Εμμανουέλ Μακρόν αναγνώρισε ότι δεν έχει ακόμα καταλήξει.
Δικαιολόγησε την αδυναμία του να δώσει συγκεκριμένες απαντήσεις για την έξοδο της κρίσης γιατί «σύμφωνα με τα δεδομένα οι Γάλλοι που έχουν προσβληθεί αποτελούν μικρή μειονότητα, που σημαίνει ότι η χώρα δεν διαθέτει αυτό που οι ειδικοί ονομάζουν «ανοσία της αγέλης». Έτσι για τον Γάλλο πρόεδρο δύο είναι οι πόρτες εξόδου: το εμβόλιο, για το οποίο θα χρειασθούν μήνες και η θεραπευτική αγωγή. Δήλωσε ότι οι προσπάθειες των επιστημόνων προς τις δύο αυτές κατευθύνσεις είναι μεγάλες και δεσμεύθηκε να μη παραλειφθεί καμία θεραπευτική λύση, αποφεύγοντας την όποια τοποθέτηση.
Ολυμπία Τσίπηρα, Παρίσι
</doc>
<doc docid='dw_53114820' lang='ell' type='mono' source='https://www.dw.com/el/el/πώς-θα-μπορούσε-να-γίνει-η-επιστροφή-στην-κανονικότητα/a-53114820' term='κορωνοϊός'>
Ορισμένες χώρες του ευρωπαϊκού χώρου, όπως η Αυστρία και η Ιταλία, αποτολμούν από σήμερα, έστω και δοκιμαστικά, τη σταδιακή και πολύ προσεκτική επιστροφή στην καθημερινότητα. Άλλες, όπως η Γαλλία, αποφάσισαν να παρατείνουν τα αυστηρά μέτρα περιορισμού μέχρι μέσα Μαΐου. Στη Γερμανία, η καγκελάριος Μέρκελ δεν έχει ακόμη πει την τελευταία λέξη σε μια συζήτηση που έχει ήδη ξεκινήσει.
Στο μεταξύ αύριο αναμένεται να συνεδριάσει μέσω τηλεδιάσκεψης το λεγόμενο υπουργικό συμβούλιο του κορωνοϊού με τους υπουργούς που έχουν άμεση εμπλοκή στη διαμόρφωση της τελικής απόφασης, ενώ την ίδια ώρα και οι υπουργοί Παιδείας των ομόσπονδων κρατιδίων θα εξετάσουν συστάσεις της Εθνικής Ακαδημίας Επιστημόνων Λεοπολντίνα για μια σταδιακή επιστροφή στην καθημερινότητα.
Υποχρεωτική χρήση μάσκας
Εν ανανομή των συστάσεων της Εθνικής Ακαδημίας Επιστημόνων Λεοπολντίνα για σταδιακή επιστροφή στην καθημερινότητα στη Γερμανία
Αλλά τι ακριβώς προτείνει η ομάδα 26 διακεκριμένων φυσικών, κοινωνιολόγων, ψυχολόγων, οικονομολόγων, δικηγόρων, γιατρών, εκπαιδευτικών, ειδικών της πληροφορικής και κλιματολόγων σε 19 σελίδες; Οι προτάσεις τους είναι πολύ συγκεκριμένες και αφορούν σε όλο το πρίσμα της δημόσιας ζωής. Σημαντικό είναι τα τονιστεί ότι οι επιστήμονες εξαρτούν τη χαλάρωση των μέτρων από τρεις παράγοντες: πρώτον, ο αριθμός νέων κρουσμάτων θα πρέπει να έχει σταθεροποιηθεί σε κατώτατο επίπεδο, δεύτερον, τα νοσοκομεία να διαθέτουν περίσσευμα δυνατοτήτων ιατρικής περίθαλψης και να έχουν επιστρέψει στον κανονικό ρυθμό τους και οι πολίτες να τηρούν τα γνωστά μέτρα προστασίας, όπως η τήρηση της απόστασης και η χρήση μάσκας. Καταρχήν θα μπορούσε να μπουν μπροστά ο τομέας λιανικού εμπορίου και τα καταστήματα γαστρονομίας, υπηρεσίες και εργοστάσια.
Αλλά και ταξίδια θα μπορούσαν να αρχίσουν να γίνονται με τη λήψη σχετικών μέτρων προστασίας. Η Λεοπολντίνα προτείνει υποχρεωτική χρήση μάσκας “σε ορισμένους τομείς μετακίνησης ανθρώπων με δημόσια μέσα”. Εάν εξασφαλιστεί η αναγκαία απόσταση θα μπορούσαν να γίνονται πολιτιστικές και αθλητικές δραστηριότητες. Απαραίτητη είναι η συνεχής παρακολούθηση των κρουσμάτων σε όλην αυτήν τη διαδικασία.
Την ανοικοδόμηση της οικονομίας μετά την κορονωκρίση αποκαλούν οι επιστήμονες ως “ιστορική ευκαιρία” για μεγαλύτερη βιωσιμότητα. Και προτείνουν μεταξύ άλλων οικονομία φιλική προς το περιβάλλον και στροφή στη βιώσιμη αστική κινητικότητα και την αγροτική οικονομία, που θα βασίζονται κυρίως στην καινοτομία και την ανάπτυξη. Σχετικά με τα μέτρα άμβλυνσης των οικονομικών επιπτώσεων, στο κείμενο των ερευνητών αναφέρονται μέτρα που έχει ήδη λάβει η γερμανική κυβέρνηση, όπως η βραχυχρόνια εργασία.
Τα σχολεία
"Η επαναλειτουργία των σχολείων θα πρέπει να γίνει όσο πιο σύντομα γίνεται"
Το κρίσιμο ερώτημα είναι τι θα γίνει με τα σχολεία. "Η επαναλειτουργία των σχολείων θα πρέπει να γίνει όσο πιο σύντομα γίνεται" αναφέρεται στο κείμενο των συστάσεων. Καταρχήν σταδιακά οι πρώτες τάξεις του δημοτικού και στη συνέχεια οι επόμενες τάξεις γυμνασίου. Μαθητές και μαθήτριες των τελευταίων τάξεων θα μπορούσαν να συνεχίσουν το home-schooling. Για το μάθημα θα πρέπει να διατεθούν αίθουσες με μεγάλο χώρο και οι τάξεις να μην συμπεριλαμβάνουν πάνω από 15 παιδιά. Το ίδιο θα μπορούσε να γίνει και σε τάξεις παιδιών που δίνουν εξετάσεις για απολυτήριο.
Πανεπιστήμια και ανώτατες σχολές θα συνεχίσουν το θερινό εξάμηνο με τα μέσα της τηλεδιδασκαλίας. "Ύψιστη προϋπόθεση είναι η τήρηση όλων των κανόνων υγιεινής, η απόσταση, η χρήση μάσκας, η διενέργεια τεστ και η συνεπής τήρηση της καραντίνας” επισημαίνουν οι 26 ερευνητές για να αποφευχθεί δεύτερο κύμα επιδημίας. Πώς όμως θα γίνεται ο έλεγχος εξάπλωσης του νέου ιού; Οι επιστήμονες κάνουν λόγο για πορεία σε τεντωμένο σχοινί. Κάθε βήμα προς την κανονικότητα κρύβει το κίνδυνο αριθμού κρουσμάτων που θα μπορούσε να φέρει το σύστημα υγείας στα όριά του.
Μέχρι τώρα η κινητικότητα του ιού ελεγχόταν με τεστ σε άτομα που εμφάνιζαν συμπτώματα. Τώρα οι επιστήμονες προτείνουν οι έλεγχοι να γίνονται αντιπροσωπευτικά και περιφερειακά. Δηλαδή εκτός από τεστ σε πιθανούς φορείς του κορωνοϊού, θα πρέπει να ελέγχεται εάν έχουν αποκτήσει ανοσία εκείνοι που έχουν περάσει τη νόσο. Από αυτό το μέτρο οι επιστήμονες θα μπορούσαν να βγάλουν άμεσα προγνωστικά, με βάση τα οποία οι πολιτικοί θα ενημερώνονταν για την επίδραση ορισμένων μέτρων που έλαβαν. Οι ερευνητές της Εθνικής Ακαδημίας Λεοπολντίνα επαινούν ονομαστικά τη Νότια Κορέα για το μοντέλο παρακολούθησης της μετάδοσης του ιού με βάση εφαρμογή στο κινητό τηλέφωνο και προτείνει ανάλογο πρότζεκτ σε εθελοντική βάση και στη Γερμανία. Και για να μην μετατραπεί η πανδημία σε μαζική ψηφιακή επιτήρηση, τα δεδομένα θα πρέπει να είναι ανώνυμα και μετά την παρέλευση ενός χρονικού διαστήματος να διαγράφονται.
Ειρήνη Αναστασοπούλου/dw / Spiegel/ dpa
</doc>
<doc docid='dw_53112959' lang='ell' type='mono' source='https://www.dw.com/el/el/περισσότεροι-απατεώνες-αλλά-λιγότεροι-πορτοφολάδες/a-53112959' term='κορωνοϊός'>
Συνωστισμός σε δημόσιο χώρο, σιδηροδρομικούς σταθμούς, δημόσια μέσα μεταφοράς. Ιδανικές προϋποθέσεις για το αποκαλούμενο «έγκλημα του δρόμου», για ληστείες, διαρρήξεις, μικροκλοπές, αρπαγές τσαντών. Όμως τις τελευταίες εβδομάδες έχουν εκλείψει αυτές οι ευνοϊκές «προϋποθέσεις» για τους επιτήδειους, καθώς ο περισσότερος κόσμος κλείνεται στο σπίτι του, σε μία προσπάθεια να περιορίσει τη διάδοση του μυστηριώδους κορωνοϊού. Περιορίζεται και η εγκληματικότητα, όπως την ξέρουμε μέχρι σήμερα;
Απαντώντας σε σχετικό ερώτημα της Deutsche Welle εκπρόσωπος της Γερμανικής Εκληματολογικής Υπηρεσίας (BKA) επισημαίνει ότι δεν διαθέτει εμπεριστατωμένα στοιχεία, καθώς μόλις πρόσφατα δημοσιεύθηκε η επίσημη στατιστική για το έτος 2019 και θα χρειαστούν περίπου έξι μήνες ώστε να έχουμε εικόνα για το 2020. Ωστόσο, το υπουργείο Εσωτερικών στο κρατίδιο της Βόρειας Ρηνανίας-Βεστφαλίας, το πολυπληθέστερο της Γερμανίας, έχει ήδη συγκεντρώσει ενδιαφέροντα στοιχεία, συγκρίνοντας τα κρούσματα παραβατικότητας στην περίοδο μεταξύ 1ης Μαρτίου και 5ης Απριλίου του 2020 με το αντίστοιχο χρονικό διάστημα του 2019. Σύμφωνα με αυτά τα στοιχεία λοιπόν, οι διαρρήξεις είναι πολύ λιγότερες, δηλαδή 1.620 έναντι 2.483. Ύφεση παρουσιάζει και η δράση των «πορτοφολάδων», καθώς καταγράφονται 1.857 κρούσματα έναντι 3.592 στο αντίστοιχο περσινό διάστημα.
Το social distancing δεν ευνοεί τους καυγάδες
Σε εποχές κοινωνικής αποστασιοποίησης προφανώς δεν χάνους τις «ευκαιρίες» τους οι πορτοφολάδες
Σε μία άλλη καταγραφή η εγκληματολογική υπηρεσία στο κρατίδιο της Κάτω Σαξονίας συγκρίνει την παραβατικότητα στη χρονική περίοδο 30.3.-5.4.2020 με το αντίστοιχο χρονικό διάστημα πέρσι. Εδώ η δράση των πορτοφολάδων εμφανίζεται μειωμένη κατά 90%, ενώ κατά 50% έχουν περιοριστεί οι διαρρήξεις, αλλά και οι μηνύσεις για σωματική βλάβη. «Οι αλλαγές στις συνθήκες της ζωής μας περιορίζουν ή τουλάχιστον δυσχεραίνουν πλέον ορισμένες μορφές εγκληματικότητας», εκτιμά το υπουργείο Εσωτερικών της Βόρειας Ρηνανίας-Βεστφαλίας. Σε εποχές κοινωνικής αποστασιοποίησης (social distancing) προφανώς δεν ευνοούνται ληστές και πορτοφολάδες, που αναζητούν ευκαιρίες στον ανώνυμο συνωστισμό για να «χτυπήσουν».
Ύφεση αναμένεται ακόμη και στη διακίνηση ναρκωτικών, τουλάχιστον όσον αφορά τις μικροποσότητες για καθημερινή χρήση, εκτιμά ο Κρίστιαν Πφάιφερ, διευθυντής του εγκληματολογικού Ινστιτούτου της Κάτω Σαξωνίας. Και αυτό γιατί, όπως επισημαίνει, η διακίνηση αυτή γίνεται κατάπροτίμηση σε ανοιχτούς και πολυσύχναστους χώρους. Σημαντική μείωση προβλέπει ο Γερμανός εγκληματολόγος και στα αδικήματα βίας υπό την επήρεια αλκοόλ και ο λόγος είναι απλός: «Κανείς δεν μπορεί να αρχίσει καυγά στο μπαρ ή στη μπυραρία, από τη στιγμή που έχουν κλείσει τα μπαρ και οι μπυραρίες».
«Χρυσή εποχή» για νέες απάτες
Ύφεση αναμένεται και στη διακίνηση ναρκωτικών
Όλα καλά λοιπόν; Κάθε άλλο, προειδοποιούν οι ειδικοί. Σε μερικές περιπτώσεις οι νέες συνήθειες και οι νέες συνθήκες ζωής ευνοούν νέες μορφές εγκληματικότητας. Χαρακτηριστική περίπτωση είναι «το κόλπο με τα εγγόνια», όπως επισημαίνει η εγκληματολογική υπηρεσία της Κάτω Σαξωνίας: ένας απατεώνας τηλεφωνεί σε συνταξιούχους, λέει ότι είναι ο εγγονός τους, έχει αρρωστήσει με κορωνοϊό και χρειάζεται επειγόντως οικονομική βοήθεια. Μία παραλλαγή: οι επιτήδειοι χτυπούν την πόρτα ανυποψίαστων πολιτών και ισχυρίζονται ότι είναι συνεργάτες της υγειονομικής υπηρεσίας που θέλουν να κάνουν τεστ για τον κορωνοϊό. Από τη στιγμή που θα βρεθούν στο σπίτι, είναι εύκολη υπόθεση να «βάλουν χέρι» σε χρήματα και κοσμήματα.
Μία νέα μορφή εγκληματικότητας στο διαδίκτυο, που φαίνεται ότι βρίσκει πρόσφορο έδαφος σε εποχές κορωνοϊού, είναι και η παραγγελία ανύπαρκτων αγαθών ή υπηρεσιών, όπως επισημαίνει ο Γερμανός εγκληματολόγος Σεμπάστιαν Φίντλερ. Αυτή η απάτη εκδηλώνεται σε δύο παραλλαγές. Η πρώτη είναι τα αποκαλούμενα fake shops, τα οποία- σε μία ιστοσελίδα που φαίνεται αξιόπιστη και απολύτως επαγγελματική- δέχονται παραγγελίες για φάρμακα, αντισηπτικά ή μάσκες προστασίας, ζητούν προπληρωμή, αλλά ποτέ δεν στέλνουν τα προϊόντα που έχει παραγγείλει ο ενδιαφερόμενος. Η άλλη παραλλαγή είναι οι επιτήδειοι που παίρνουν τις παραγγελίες για να στείλουν προϊόντα χειρίστης ποιότητας, για παράδειγμα δήθεν αντισηπτικό υγρό, το οποίο στην πραγματικότητα δεν προσφέρει καμία προστασία. «Με τέτοια πειρατικά προϊόντα οι εγκληματίες αποκομίζουν ασύλληπτο κέρδος εις βάρος της υγείας του καταναλωτή», προειδοποιεί ο Σεμπάστιαν Φίντλερ.
Η απειλή του οργανωμένου εγκλήματος
Προσοχή εφιστούν οι ειδικοί σε ιδιοκτήτες απέναντι σε κρούσεις που ενδέχεται να δεχθούν για παράνομα δάνεια
Σαν να μη φτάνουν όλα αυτά, οι ειδικοί ανησυχούν για τις δραστηριότητες του οργανωμένου εγκλήματος, που κάθε τόσο αναζητεί ευκαιρίες για να «ξεπλύνει χρήμα», διοχετεύοντάς το σε νόμιμες επιχειρηματικές δραστηριότητες. Όπως λέει ο εγκληματολόγος Κρίστιαν Πφάιφερ, αναφέροντας ένα παράδειγμα, «από τη στιγμή που πολλά μπαρ βάζουν λουκέτο, είναι εύκολο για τη μαφία να τα αγοράσει σε χαμηλές τιμές και να τα αξιοποιήσει για ξέπλυμα χρήματος».
Επιπλέον το οργανωμένο έγκλημα μπορεί να αυξήσει την επιρροή του και με άλλον τρόπο, δηλαδή παραχωρώντας «δάνεια» σε μικροεπιχειρηματίες που τα έχουν ανάγκη. «Είτε δανείζουν λεφτά με ασύλληπτους τόκους και παίρνουν μερίδιο από την επιχείρηση , είτε την εξαγοράζουν με τη μία...» επισημαίνει ο Σεμπάστιαν Φίντλερ. Το συμπέρασμα του Γερμανού εγκληματολόγου: «Κατά τη γνώμη μου η εγκληματικότητα μετατοπίζεται από τον δημόσιο χώρο στο ημίφως. Στις διαρρήξεις η αστυνομία εύκολα μπορεί να καταγράψει τα κρούσματα. Στο ξέπλυμα χρήματος αυτό δεν είναι τόσο εύκολο...»
Μάρκο Μίλερ
Επιμέλεια: Γιάννης Παπαδημητρίου
</doc>
<doc docid='dw_53112375' lang='ell' type='mono' source='https://www.dw.com/el/el/die-welt-η-τουρκία-στέλνει-πρόσφυγες-στη-σμύρνη/a-53112375' term='κορωνοϊός'>
Μετά τις συγκρούσεις στον Έβρο, η Τουρκία ξαναστέλνει πρόσφυγες και μετανάστες στην Ελλάδα, δοκιμάζοντας αυτή τη φορά ένα διαφορετικό δρομολόγιο μέσω Σμύρνης, υποστηρίζει η Die Welt. Σε εκτενές άρθρο με τίτλο «Ο Ερντογάν στέλνει και πάλι χιλιάδες πρόσφυγες στην ΕΕ» η εφημερίδα του Βερολίνου αναφέρει το παράδειγμα της Ντούνια από τη Συρία, μητέρας πέντε παιδιών, η οποία το Σαββατοκύριακο μεταφέρθηκε στη Σμύρνη από προσφυγικό καταυλισμό στα σύνορα με τη Συρία. «Τα λεωφορεία ήρθαν την Παρασκευή και η διαδρομή κράτησε όλη τη νύχτα, ήταν πολύ κουραστικό, αλλά τώρα ευτυχώς είμαστε στη Σμύρνη» λέει η 30χρονη γυναίκα και συμπληρώνει ότι περιμένει να μεταβεί στην Ελλάδα, καθώς οι Τούρκοι τη διαβεβαίωναν ότι «δεν υπάρχει πρόβλημα». Σύμφωνα με τη Welt «η Ντούνια είναι μία από τους περίπου 2.000 πρόσφυγες, τους οποίους μετέφεραν οι τουρκικές αρχές το Σαββατοκύριακο από τον προσφυγικό καταυλισμό της Οσμανίγιε. Η πόλη αυτή, κοντά στα σύνορα με τη Συρία, είχε εξαιρεθεί από την απαγόρευση κυκλοφορίας που επέβαλε η κυβέρνηση της Άγκυρας. Η Οσμανίγιε απέχει από τη Σμύρνη 1.100 χιλιόμετρα και η διαδρομή με το λεωφορείο διαρκεί τουλάχιστον 13 ώρες».
Η γερμανική εφημερίδα θυμίζει τις απειλές του υπουργού Εσωτερικών της Τουρκίας, Σουλεϊμάν Σοϊλού, ότι οι πρόσφυγες θα επανέλθουν στα ελληνικά σύνορα μόλις περάσει η επιδημία του κορωνοϊού και επισημαίνει ότι «η επιδημία μπορεί να μην έχει περάσει, αλλά φαίνεται ότι ο υπουργός Εσωτερικών θέλει να υλοποιήσει την απειλή του. Λεωφορεία μεταφέρουν δωρεάν τους μετανάστες στη Μεσόγειο, ώστε να μπουν στις βάρκες για ένα από τα ελληνικά νησιά. Με αυτό το νέο δρομολόγιο η Τουρκία επιχειρεί να ασκήσει πίεση στην ΕΕ. Πρόκειται για μία τακτική ανεύθυνη, η οποία με την πανδημία του κορωνοϊού γίνεται και εξαιρετικά επικίνδυνη».
Έλλειψη συντονισμού για λόγους πρεστίζ...
Γυναίκα με μάσκα στην Κωνσταντινούπολη
Η Tageszeitung (TAZ) επικρίνει τους γενικότερους χειρισμούς του προέδρου Ερντογάν στην κρίση του κορωνοϊού. «Όλα τα μέτρα που λαμβάνει η κυβέρνηση φαίνεται ότι έρχονται πολύ αργά και χωρίς συντονισμό» αναφέρει στο σχόλιό της η εφημερίδα του Βερολίνου. «Για μεγάλο διάστημα η κρίση είχε υποτιμηθεί. Όταν οι ταχύτατα αυξανόμενοι αριθμοί κρουσμάτων άρχισαν να επιβάλλουν τη λήψη μέτρων, πολλοί Τούρκοι είχαν την αίσθηση ότι ο Ερντογάν περισσότερο προσπαθούσε να διασώσει την οικονομία, παρά να προστατεύσει τους πολίτες. Ενώ η Τουρκία, για λόγους πρεστίζ, έστελνε προστατευτικές στολές στην Ιταλία και στη Βρετανία, η ίδια δεν διέθετε προστατευτικές μάσκες...»
Ύφεση έως 15% στην Ελλάδα;
Αγωνία για την ελληνική οικονομία
Στις δραματικές οικονομικές επιπτώσεις της κρίσης για την Ελλάδα αναφέρεται δημοσίευμα στην ηλεκτρονική έκδοση της Handelsblatt με τίτλο «Ο κορωνοϊός ακυρώνει τα σχέδια της Αθήνας για ιδιωτικοποιήσεις». Όπως επισημαίνεται «για το 2020 ο υπουργός Οικονομικών Χρήστος Σταϊκούρας ήλπιζε να εισπράξει σχεδόν διόμιση δισεκατομμύρια ευρώ από τις ιδιωτικοποιήσεις, το μεγαλύτερο ποσό από την έναρξη του σχετικού προγράμματος το 2011. Ωστόσο, έκανε τον λογαριασμό του χωρίς τον κορωνοϊό. Κύκλοι του υπουργείου Οικονομικών εκτιμούν ότι, στην καλύτερη περίπτωση, τα έσοδα από ιδιωτικοποιήσεις για φέτος θα κυμανθούν γύρω στα 300 εκατομμύρια ευρώ. Για τον υπουργό Οικονομικών η ανατροπή είναι ιδιαίτερα δυσχερής, καθώς είχε προεγγράψει στον φετινό προϋπολογισμό τα προσδoκώμενα έσοδα από ιδιωτικοποιήσεις, ύψους 2.44 δισεκατομμυρίων. Οι στόχοι του προϋπολογισμού δεν αναμένεται να επιτευχθούν. Αναλυτές εκτιμούν ότι η ύφεση θα προκαλέσει μείωση του ελληνικού ΑΕΠ κατά 15% και κατάρρευση των φορολογικών εσόδων».
«Στην Ελλάδα δύο στα τρία ξενοδοχεία απειλούνται με λουκέτο» αναφέρει στην ηλεκτρονική έκδοσή της η εφημερίδα Die Welt. Επικαλούμενη στοιχεία του Ξενοδοχειακού Επιμελητηρίου Ελλάδος το δημοσίευμα αναφέρει ότι «λόγω του κορωνοϊού, ο τουρισμός, ο πιο σημαντικός τομέας της οικονομίας στην Ελλάδα, απειλείται με σημαντικές απώλειες. Το Ξενοδοχειακό Επιμελητήριο εκτιμά τη μείωση του τζίρου στα 4,5 δισεκατομμύρια ευρώ μέχρι το τέλος του χρόνου». Παράλληλα σημειώνει ότι «ο τουρισμός και τα επαγγέλματα που συνδέονται με αυτόν συνεισφέρουν περίπου 30% στο ελληνικό ΑΕΠ. Τα προηγούμενα χρόνια ο ελληνικός τουρισμός είχε αποφασιστική συνεισφορά στην υπέρβαση της οξείας δημοσιονομικής κρίσης».
Γιάννης Παπαδημητρίου
</doc>
<doc docid='dw_53106127' lang='ell' type='mono' source='https://www.dw.com/el/el/τουρκία-θα-συνεχιστεί-η-γενική-απαγόρευση-της-κυκλοφορίας/a-53106127' term='κορωνοϊός'>
Τα μεσάνυχτα Κυριακής προς Δευτέρα έληξε η γενική απαγόρευση κυκλοφορίας που είχε επιβληθεί την Παρασκευή τα μεσάνυχτα σε 31 μεγάλες πόλεις της Τουρκίας. Οι τραγικές εικόνες συνωστισμού και συμπλοκών που είχαν σημειωθεί με την επιβολή της απαγόρευσης δεν παρατηρήθηκαν, αλλά η έξοδος ήταν και πάλι αρκετά μεγάλη. Οι περισσότεροι έσπευσαν να προμηθευτούν βενζίνη ή είδη πρώτης ανάγκης.
Από σήμερα ισχύουν οι απαγορεύσεις κυκλοφορίας που είχαν επιβληθεί νωρίτερα και αφορούν τους άνω των 65 και των γεννημένων μετά το 2000.
Τα επεισόδια της Παρασκευής οδήγησαν χθες το βράδυ σε παραίτηση τον υπουργό Εσωτερικών Σουλεϊμάν Σοϊλού. Παραίτηση όμως που δεν έγινε δεκτή από τον πρόεδρο Ερντογάν, ο οποίος ανακοίνωσε ότι ο υπουργός παραμένει στα καθήκοντά του και εξήρε το έργο που έχει κάνει μέχρι τώρα.
Νέα μέτρα για την στήριξη της τουρκικής λίρας
Δεν έγινε δεκτή από τον Ερντογάν η παραίτηση του υπ. Εσωτερικών Σοϊλού
Στο μεταξύ η επιτροπή κεφαλαιαγοράς εξακολουθεί να λαμβάνει νέα μέτρα για να στηρίξει την τουρκική λίρα, η οποία δέχεται πιέσεις καθώς το βάρος του κόστους των παροχών με αφορμή τον κορωνοϊό αδειάζει τα κρατικά ταμεία.
Πάντως το ενδεχόμενο να επιβληθεί και πάλι γενική απαγόρευση κυκλοφορίας παραμένει ανοιχτό, καθώς τα κρούσματα και τα θύματα αυξάνονται συνεχώς. Αυτό δήλωσε ο εκπρόσωπος της προεδρίας Ιμπραχίμ Καλίν.
Το Σαββατοκύριακο έχασαν την ζωή τους από τον κορωνοϊό την Κωνσταντινούπολη και δύο ομογενείς. Πρώτα μια ηλικιωμένη γυναίκα που έδωσε μάχη για τρεις περίπου εβδομάδες και ένας άντρας που δεν μετέβη ποτέ σε νοσοκομείο και απεβίωσε στο σπίτι του από τον φονικό ιό.
Ανδρέας Ρομπόπουλος, Κων/πολη
</doc>
<doc docid='dw_53105039' lang='ell' type='mono' source='https://www.dw.com/el/el/εβδομάδα-προβληματισμού-για-χαλάρωση-των-μέτρων/a-53105039' term='κορωνοϊός'>
Ήταν οπωσδήποτε μια Κυριακή του Πάσχα, που οι κάτοικοι στη Γερμανία θα τη θυμούνται για καιρό. Παρά τις θερμοκρασίες που ξεπέρασαν σε ορισμένες περιοχές  τις ανοιξιάτικες, οι πολίτες στην πλειοψηφία τους τήρησαν τα μέτρα αυτοπεριορισμού. Πολλοί έμειναν στο σπίτι, ή πήγαν βόλτες στα δάση, στις λίμνες και στους ποταμούς με τα πόδια ή το ποδήλατο.
Σε γενικές γραμμές οι αστυνομικές αρχές εξέφρασαν την ικανοποίησή τους με τη συμπεριφορά των πολιτών, οι παραβιάσεις ήταν λίγες. Μόνο σε λίγες περιπτώσεις αναγκάστηκαν τα όργανα της τάξης να παρέμβουν, για παράδειγμα στη Βαυαρία, όπου το Σάββατο το βράδυ έγιναν πολλά κορωνο-πάρτι. Ειδάλλως η συμπεριφορά των Γερμανών ήταν υποδειγματική. Τα πάρκα και οι χώροι πρασίνου και στο Βερολίνο ήταν γεμάτα, αλλά οι άνθρωποι τήρησαν την απόσταση του ενάμιση ή δύο μέτρων ανά δύο μεταξύ τους.
Οδικός χάρτης
Άγκελα Μέρκελ: “Θέλουμε μια μέρα να επιτρέψουμε στην κανονική μας ζωή”
Σήμερα ξεκίνησε η τέταρτη εβδομάδα των περιοριστικών μέτρων με προβλεπόμενη ημερομηνία λήξης την Κυριακή 19 Απριλίου. Όμως κανείς δεν μπορεί να προβλέψει εάν τα μέτρα θα παραταθούν ή εάν θα χαλαρώσουν. Μεθαύριο Τετάρτη 15.04 η καγκελάριος Μέρκελ μαζί με τους τοπικούς πρωθυπουργούς των κρατιδίων θα πάρουν σε τηλεδιάσκεψη σχετικές αποφάσεις.
Την περασμένη εβδομάδα σε συνέντευξη τύπου η Γερμανίδα καγκελάριος τοποθετήθηκε με μεγάλη προσοχή επί του θέματος. “Θέλουμε μια μέρα να επιτρέψουμε στην κανονική μας ζωή”, είπε. Αρνήθηκε ωστόσο να δώσει πιθανές ημερομηνίες ή κριτήρια για πιθανή χαλάρωση μέτρων, αλλά παραδέχθηκε ότι γίνονται εσωτερικές σκέψεις. “Θα ήμασταν κακή κυβέρνηση εάν δεν δεν κάναμε εντατικές σκέψεις, θα έλεγα μέρα- νύχτα”. Μεγάλη βαρύτητα δίνεται σε μελέτη της Εθνικής Ακαδημίας Επιστημών Leopoldina, η οποία αναμένεται να δοθεί στη δημοσιότητα σήμερα ή αύριο. Στην προηγούμενη οι επιστήμονες της Ακαδημίας συγκέντρωσαν την προσοχή τους σε τρία μέτρα που σχετίζονται με τη δημόσια υγεία και θα μπορούσαν να οδηγήσουν σε βαθμιαία επιστροφή της δημόσιας ζωής στην κανονικότητα: πρώτον, χρήση της μάσκας σε όλην την επικράτεια, δεύτερον, βραχυπρόθεσμη χρήση κινητών δεδομένων και τρίτον, αύξηση των δυνατοτήτων για διενέργεια τεστ.
Στα λίγα εικοσιτετράωρα που μεσολαβούν μέχρι την τηλεδιάσκεψη της Μέρκελ με τους πρωθυπουργός των 16 κρατιδίων ο πρωθυπουργός της Bόρειας Ρηνανίας-Βεστφαλίας Άρμιν Λάσετ εμφανίζεται ως ο πιο ένθερμος υποστηρικτής ενός προσεκτικού ανοίγματος. Στο πασχαλινό του μήνυμα που μεταδόθηκε χθες βράδυ από τη Δυτικογερμανική Ραδιοφωνία WDR θέλησε να προετοιμάσει τον πληθυσμό για “πολλά, μικρά και προσεκτικά βήματα”. “ Η ετοιμότητα παραίτησης (από την έξοδο) χρειάζεται προοπτική επιστροφής στην κανονικότητα. Χρειαζόμαστε έναν οδικό χάρτη, που θα μας δείξει τον δρόμο προς μιαν υπεύθυνη κανονικότητα” είπε ο Λάσετ.
Υπέρ και κατά
Αισιόδοξος για την πορεία του κορωνοϊού ο υπ. Υγείας Γενς Σπαν
Η κυβέρνηση της Ρηνανίας-Βεστφαλίας ανέθεσε σε ομάδα εμπειρογνωμόνων αποτελούμενη από γιατρούς, νομικούς και οικονομολόγους, να καταρτίσουν προτάσεις και όρους για σταδιακή άρση των περιοριστικών μέτρων. Στον αντίποδα ο Βαυαρός πρωθυπουργός Μάρκους Ζέντερ, ο οποίος εμφανίζεται αντίθετος προς το παρόν με τη σταδιακή άρση των περιοριστικών μέτρων στο κρατίδιό του. Σε συνέντευξη στο γερμανικό ειδησεογραφικό πρακτορείο πρότεινε μάλιστα ότι τεχόν κοινό σχέδιο σταδιακής εξόδου θα πρέπει να λαμβάνει υπόψη του τις διαφορετικές συνθήκες σε τοπικό επίπεδο.
Αισιόδοξος ότι η Γερμανία ξεπέρασε καλά την πρώτη “δυναμική” του κορωνοϊού εμφανίστηκε ο υπουργός Υγείας Γενς Σπαν. “Μέχρι εδώ τα καταφέραμε καλά μαζί” είπε στην Bild TV. "Εάν συνεχίσουμε έτσι μέχρι τέλος του Πάσχα, θα έχουμε ξεπεράσει μαζί την πρώτη δυναμική του και μετά θα ασχοληθούμε στο πώς θα  επιστρέψουμε σταδιακά (στην καθημερινότητα)". Ο Σπαν αναφέρθηκε σε συγκεκριμένους όρους για κλάδους της οικονομίας. “Εάν ορισμένοι κλάδοι της οικονομίας μας δείξουν ότι μπορούν να επιβάλουν υγειονομικούς κανόνες και τήρηση των αποστάσεων, τότε θα μπορούσε να ξεκινήσει η επιστροφή στην καθημερινότητα”. Ο Φρίντριχ Μερτς, πρώην πρόεδρος της Κ.Ο. των Χριστιανικών κομμάτων και υποψήφιος για την προεδρία στο Χριστιανοδημοκρατικό Kόμμα, αποκάλεσε “σημαντικό, να επιστρέψουν τα εργοστάσια όσο γίνεται πιο γρήγορα στον κανονικό ρυθμό εργασίας. Η υπουργός Άμυνας Άνεγκρετ Κραμπ-Καρενμπάουερ από την πλευρά της πρότεινε ευρεία στήριξη από τις ένοπλες δυνάμεις πχ. στην ιχνηλάτηση κρουσμάτων.
Σε ό,τι αφορά στα κρούσματα κορωνοϊού  είχαν ξεπεράσει χθες βράδυ τα 124.242, σύμφωνα με υπολογισμούς του ntv.de. Πρόκειται για 2.918 περισσότερα κρούσματα μέσα σε ένα 24ωρο. Την τελευταία φορά που αριθμός ήταν τόσο μικρός ήταν στις 22 Μαρτίου. Συνολικά έχουν χάσει τη ζωή του 2.834 άνθρωποι, το τελευταίο 24ωρο οι νεκροί ήταν 145. Ως θετικό στοιχείο εκτιμάται ότι ο αριθμός των ιαθέντων φτάνει τους 60.200 σύμφωνα με το Ινστιτούτο Ρόμπερτ Κοχ. Πάντως εικάζεται ότι οι αριθμοί είναι πολύ μεγαλύτεροι, επειδή λόγω του Πάσχα υπήρχαν καθυστερήσεις στην αποστολή στοιχείων από τα κρατίδια.
Ειρήνη Αναστασοπούλου/ NTV/ dpa
</doc>
<doc docid='dw_53101662' lang='ell' type='mono' source='https://www.dw.com/el/el/φον-ντερ-λάιεν-μην-ετοιμάζεστε-για-διακοπές-το-καλοκαίρι/a-53101662' term='κορωνοϊός'>
Με την τουριστική σεζόν να βρίσκεται- θεωρητικά- μπροστά μας, ιδιαίτερο ενδιαφέρον αποκτά το μήνυμα της νέας προέδρου της Κομισιόν: μιλώντας στη γερμανική εφημερίδα Bild η Ούρσουλα φον ντερ Λάιεν «συμβουλεύει», όπως λέει, τους αναγνώστες να μην κλείσουν ακόμη τις διακοπές τους για το επόμενο καλοκαίρι. Και αυτό γιατί, όπως επισημαίνει, «δεν υπάρχει αξιόπιστη πρόβλεψη για το τι μπορεί να συμβεί τον Ιούλιο ή τον Αύγουστο».
Παράλληλα, η επικεφαλής της Κομισιόν εκφράζει ενδοιασμούς για την απόφαση της γερμανικής κυβέρνησης να αποζημιώνονται όσοι ακυρώνουν το ταξίδι τους λόγω κορωνοϊού με «κουπόνια», που τους δίνουν τη δυνατότητα να ταξιδέψουν σε μεταγενέστερη ημερομηνία. «Από νομικής απόψεως όλοι μας στην Ευρώπη έχουμε το δικαίωμα να επιλέξουμε ανάμεσα στην επιστροφή χρημάτων και στα κουπόνια», τονίζει η Ούρσουλα φον ντερ Λάιεν- για να απευθύνει πάντως έκκληση σε εκείνους που «έχουν την οικονομική δυνατότητα» να προτιμήσουν τα κουπόνια, ώστε να βοηθήσουν κι εκείνοι τον τουριστικό κλάδο να ξεπεράσει τη δύσκολη συγκυρία.
«Αλληλεγγύη» ζητεί ο Γερμανός πρόεδρος
Ο Γερμανός πρόεδρος Φρανκ-Βάλτερ Σταϊνμάιερ
Σε έκτακτο τηλεοπτικό διάγγελμά του, το βράδυ του Σαββάτου, ο πρόεδρος της Ομοσπονδιακής Γερμανίας επισημαίνει ότι η κρίση του κορωνοϊού αποτελεί μία «δοκιμασία για την ανθρωπιά μας». Παράλληλα, προειδοποιεί ότι «η Γερμανία δεν μπορεί να εξέλθει από την κρίση υγιής και ισχυρή, εάν και οι γείτονές μας δεν είναι υγιείς και ισχυροί. 30 χρόνια μετά την επανένωση της Γερμανίας και 75 χρόνια μετά το τέλος του πολέμου εμείς οι Γερμανοί έχουμε όχι μόνο την αποστολή, αλλά και την υποχρέωση να επιδείξουμε αλληλεγγύη στην Ευρώπη».
Από την πλευρά του ο Γερμανός υπουργός Εξωτερικών Χάικο Μάας, με άρθρο του στην κυριακάτικη έκδοση της εφημερίδας Die Welt, υπόσχεται ότι το Βερολίνο θα αφιερώσει στις προσπάθειες για την καταπολέμηση του κορωνοϊού την εκ περιτροπής προεδρία της ΕΕ που αναλαμβάνει στο δεύτερο εξάμηνο του 2020. Αναφερόμενος στην πρόσφατη συμφωνία των «27» για ένα πακέτο οικονομικής βοήθειας σε χώρες και επιχειρήσεις που πλήττονται από την κρίση, ο επικεφαλής της γερμανικής διπλωματίας επισημαίνει ότι «ειδικά μία χώρα με εξαγωγικό προσανατολισμό όπως η Γερμανία χρειάζεται μία υγιή Ευρώπη, καθώς και μία λειτουργική διεθνή οικονομία. Γι αυτό δεν αποτελεί μόνο πράξη αλληλεγγύης, αλλά και ένδειξη καθαρής σύνεσης το γεγονός ότι η ΕΕ συμφώνησε να εκταμιεύσει το μεγαλύτερο πακέτο βοήθειας στην ιστορία της, ύψους 500 δισεκατομμυρίων ευρώ».
«Οικουμενικό» μήνυμα αλληλεγγύης
Μόνο ατομικά προσευχή στην εκκλησία
Μία ακόμη ένδειξη για τη σοβαρότητα της κατάστασης: για πρώτη φορά ο προκαθήμενος της Καθολικής Εκκλησίας και ο επικεφαλής της Ευαγγελικής Εκκλησίας στη Γερμανία εμφανίστηκαν μαζί σε ένα κοινό, τηλεοπτικό διάγγελμα προς τους πιστούς το βράδυ του Σαββάτου, μεταφέροντας το μήνυμα της Ανάστασης και λέγοντας ότι «το φως και η ζωή θα επικρατήσουν», γιατί «το φως θα αποδειχθεί πιο ισχυρό από το σκοτάδι».
Το Πάσχα εορτάζεται στη Γερμανία με άδειες εκκλησίες, καθώς δεν επιτρέπεται η προσέλευση των πιστών για την τέλεση της θείας λειτουργίας- μία απαγόρευση, την οποία επικύρωσε και το Ανώτατο Ομοσπονδιακό Συνταγματικό Δικαστήριο την περασμένη Πέμπτη. Πάντως πολλοί ναοί παραμένουν ανοιχτοί από το πρωί μέχρι και το απόγευμα της Κυριακής για ατομική προσευχή.
Γιάννης Παπαδημητρίου (ARD, Bild, Die Welt)
</doc>
<doc docid='dw_53100589' lang='ell' type='mono' source='https://www.dw.com/el/el/μοναχικό-πάσχα-στο-βατικανό/a-53100589' term='κορωνοϊός'>
«Είναι η πιο σκοτεινή στιγμή, αλλά δεν πρέπει να χάσουμε το θάρρος μας και την ελπίδα μας», τόνισε ο Πάπας Φραγκίσκος. Είναι ένα διπλό μήνυμα: για τη σημασία και τη δύναμη της Ανάστασης, αλλά και για τη δοκιμασία που περνά φέτος ολόκληρη η ανθρωπότητα.
Ο Άγιος Πέτρος παρέμεινε έρημος, τόσο χθες βράδυ για τη μεσονύκτια λειτουργία, όσο και σήμερα για την καθιερωμένη ευλογία του Ποντίφηκα Urbi et Orbi (Προς την Πόλη και τον Κόσμο). Στις δώδεκα το μεσημέρι οι καμπάνες των εκκλησιών της Ρώμης ήχησαν χαρμόσυνα, μαζί με εκείνες του Αγίου Πέτρου. Είναι ένας τρόπος να εμψυχωθούν οι Ιταλοί, οι οποίοι άρχισαν να κουράζονται μετά από έναν μήνα υποχρεωτικής παραμονής στο σπίτι. Αλλά και για να σταλεί το μήνυμα ότι, παρά τους τόσους θανάτους, παρά τον απεριόριστο πόνο, η ζωή συνεχίζει να υπερισχύει.
Ευχαριστίες προς το νοσηλευτικό προσωπικό
Αστυνομικοί φρουρούν την Πλατεία του Αγίου Πέτρου
Ο Φραγκίσκος, σήμερα το μεσημέρι, αναφέρθηκε στους συγγενείς των θυμάτων του κορωνοϊού, σε όσους δίνουν τη μάχη κατά της ασθένειας και στους τόσους πολίτες που περνούν το Πάσχα μόνοι τους, σε σπίτια ή σε νοσοκομεία. Ευχαρίστησε τους γιατρούς, τους νοσοκόμους, τα σώματα ασφαλείας για την τεράστια προσφορά τους. Αλλά ζήτησε και από τους πολιτικούς «να κάνουν ό,τι χρειάζεται για να προστατευθεί η αξιοπρέπεια των πολιτών και η επιστροφή στις καθημερινές τους δραστηριότητες, όταν αυτό καταστεί δυνατό».
Προς το παρόν πάντως τα έκτακτα μέτρα συνεχίζονται μέχρι τις 3 Μαίου. Μετά θα υπάρξει μία βαθμιαία, σταδιακή επιστροφή στην καθημερινότητα. Για παράδειγμα στα λεωφορεία, σύμφωνα με πληροφορίες, οι επιβάτες θα πρέπει να είναι υποχρεωτικά καθισμένοι- με την ελπίδα να μην δημιουργηθούν τεράστιες ουρές στις στάσεις και στις αφετηρίες. Σήμερα πάντως είχαμε χιλιάδες μπλόκα στους δρόμους, κυρίως σε εκείνους που οδηγούν στις μεγάλες πόλεις της χώρας. Για να εντοπιστούν και οι (αρκετοί) πονηροί ή απείθαρχοι, οι οποίοι προσπαθούν να φτάσουν στα σπίτια τους στην εξοχή.
Θεόδωρος Ανδρεάδης-Συγγελάκης, Ρώμη
</doc>
<doc docid='dw_53099133' lang='ell' type='mono' source='https://www.dw.com/el/el/το-αίμα-νερό-δεν-γίνεται/a-53099133' term='κορωνοϊός'>
Στο σχολείο, όταν κάναμε Αντιγόνη, υποστήριζα την Αντιγόνη που έβαζε πάνω απ´ όλα την αγάπη για τον αδερφό της και όχι τον Κρέοντα που έλεγε ότι ο νόμος είναι υπέρ πάντων. Βέβαια ο Σοφοκλής δεν μας είχε δυσκολέψει και πολύ, γιατί ο Κρέων ήταν τυραννικός, μισογύνης και γενικά αχώνευτος τύπος, οπότε εύκολα συμπαθείς την πτωχή πλην τιμία Αντιγόνη. Ποιος ξέρει τι θα λέγαμε αν ο Κρέων ήταν τζέντλεμαν, το κράτος στη Θήβα δούλευε ρολόι και η Αντιγόνη έκανε κι εκείνη παγαποντιές...
Όλα αυτά τα σκεφτόμουν ακούγοντας την περιπέτεια του ποδοσφαιριστή Τζερόμ Μποατένγκ. Τραγωδία δεν υπάρχει ευτυχώς, όλοι στην οικογένεια Μποατένγκ είναι καλά. Αλλά τι συνέβη; Ο Μποατένγκ, βράχος στην άμυνα της Μπάγερν, είναι σε χαλαρή καραντίνα στο Μόναχο με εντολή να μείνει στην πόλη. Αλλά κάποια στιγμή τηλεφωνεί ο πεντάχρονος γιος του από τη Λειψία, λέει ότι είναι άρρωστος και του λείπει ο μπαμπάς του (πώς βρέθηκε εκτός Μονάχου ο μικρός δεν ξέρω, υποθέτω ότι δεν είχε αίσιο τέλος η σχέση του κ.Μποατένγκ με ένα σούπερ μόντελ από την Ιταλία).
Ο πρωταθλητής φεύγει για Λειψία. Αλλά όταν τα πράγματα πάνε στραβά, πάνε ΠΟΛΥ στραβά. Πέφτει σε χαλάζι, ρίχνει τη Μερσεντές στα δέντρα, ενημερώνονται η αστυνομία, οι δημοσιογράφοι, η διοίκηση της Μπάγερν. Πρόστιμο στον Μποατένγκ που έσπασε την καραντίνα. Πήγα να δω το άρρωστο παιδί μου, λέει εκείνος. Καμία εξαίρεση, λένε οι αρμόδιοι.
Με συγκίνησε ο Μποατένγκ. Πολλοί έχουμε τέτοια διλήμματα τις μέρες του Πάσχα, γιατί έχουμε αφήσει αγαπημένα πρόσωπα μακριά. Για τους πιο ηλικιωμένους αισθανόμαστε και τύψεις. Για πρώτη φορά μας λένε ότι για να δείξουμε την αγάπη μας πρέπει να επιμείνουμε στην απουσία μας, όχι να επιδιώκουμε την παρουσία τους. Πόσο ανάποδα έχει έρθει ο κόσμος;  Γιάννης Παπαδημητρίου
</doc>
<doc docid='dw_53098770' lang='ell' type='mono' source='https://www.dw.com/el/el/η-πανδημία-οδηγεί-την-τουρκία-σε-πολιτική-πόλωση/a-53098770' term='κορωνοϊός'>
Σε λίγες χώρες του κόσμου ο κορωνοϊός εξαπλώνεται τόσο γρήγορα, όσο στην Τουρκία. Την τελευταία εβδομάδα ο αριθμός των κρουσμάτων διπλασιάστηκε ξεπερνώντας, σύμφωνα με το υπουργείο Υγείας, τα 52.000. Ενώ σε πολλές χώρες του κόσμου οι άνθρωποι συσπειρώνονται με πράξεις συμπαράστασης, στην Τουρκία συμβαίνει ακριβώς το αντίθετο. Η κρίση του κορωνοϊού πολώνει τη κοινωνία και βαθαίνει ακόμα περισσότερο το ήδη υπάρχον χάσμα μεταξύ των πολιτικών παρατάξεων.
Αφορμή για την εξέλιξη αυτή είναι η εκστρατεία συγκέντρωσης χρημάτων για όσους πλήττονται από την πανδημία, που ξεκίνησε τέλη Μαρτίου με πρωτοβουλία του προέδρου Ταγίπ Ερντογάν. Ο τούρκος πρόεδρος απηύθυνε έκκληση στους πολίτες να ενισχύσουν την προσπάθεια και, δίνοντας ο ίδιος πρώτος το καλό παράδειγμα, ανακοίνωσε ότι στηρίζει την εκστρατεία προσφέροντας επτά μηνιαίους μισθούς του.
Για πολλούς Τούρκους όμως η εκστρατεία με στόχο την ανακούφιση πληγέντων έχει πικρή γεύση. Και αυτό επειδή με απόφαση του Ταγίπ Ερντογάν απαγορεύθηκαν παρόμοιες πρωτοβουλίες συγκέντρωσης χρημάτων, που είχαν ξεκινήσει νωρίτερα, σε 11 δήμους της χώρας. Επικριτικές φωνές θεωρούν πως δεν είναι τυχαίο το γεγονός ότι όλοι οι εν λόγω δήμοι πρόσκεινται στο αντιπολιτευτικό Ρεπουμπλικανικό Λαϊκό Κόμμα CHP.
Απαγόρευση με πολιτικά κίνητρα
Ο Ερντογάν κάνει δικό του έρανο
Η απαγόρευση Ερντογάν αφορά και τις επιτυχημένες εκστρατείες συγκέντρωσης χρημάτων των δημάρχων Άγκυρας και Κωνσταντινούπολης. Όπως ανακοίνωσε πρόσφατα στο twitter ο δήμαρχος της Πόλης Εκρέμ Ιμάμογλου μέσα σε μόλις μιάμιση μέρα συγκεντρώθηκαν 6,53 εκατομμύρια τουρκικές λίρες (περίπου 887.000 ευρώ).
Ο τούρκος υπουργός Εσωτερικών Σουλεϊμάν Σοϊλού ωστόσο προχώρησε σε πάγωμα των τραπεζικών λογαριασμών όπου διοχετεύονταν τα χρήματα και χαρακτήρισε παράνομες τις εκστρατείες επικαλούμενος το νόμο αρ. 2860, ο οποίος, όπως ισχυρίστηκε, δεν επιτρέπει στην τοπική αυτοδιοίκηση να συγκεντρώνει χρήματα για αγαθοεργίες. Ρίχνοντας λάδι στη φωτιά, από τη πλευρά του, ο τούρκος πρόεδρος κατέστησε σαφές ότι δεν θα ανεχθεί «ένα κράτος εν κράτει».
Αντιδρώντας στην απόφαση του Ταγίπ Ερντογάν το CHP προσέφυγε στην τουρκική δικαιοσύνη. Τούρκοι νομικοί και ειδικοί θεωρούν ότι η απόφαση της Άγκυρας δεν συνάδει με το σύνταγμα της χώρας. Ο δικηγόρος Ντόγκαν Ερκάν από το Ινστιτούτο Νομικών Σπουδών TODAM θεωρεί ότι το άρθρο 127 του τουρκικού συντάγματος προβλέπει σαφώς ότι η τοπική αυτοδιοίκηση υπόκειται στους δικούς της κανονισμούς και πως η συγκέντρωση χρημάτων από τους δήμους είναι νόμιμη: «Είτε το υπουργείο Εσωτερικών εφαρμόζει λανθασμένα το νόμο, είτε δεν τον γνωρίζει», δηλώνει ο τούρκος νομικός.
Συνήθως οι κυβερνήσεις είναι εκείνες που βοηθούν
Ο δήμαρχος Κπολης Εκρέμ Ιμάμογλου
Παράλληλα τα περισσότερα αντιπολιτευτικά κόμματα απορρίπτουν την εκστρατεία συγκέντρωσης χρημάτων του τούρκου προέδρου επισημαίνοντας ότι σε εποχές κρίσεων οι κυβερνήσεις είναι εκείνες που συνηθίζεται να χορηγούν οικονομική βοήθεια στους πληγέντες αντί να προσπαθούν να αντλήσουν χρήματα από τον πληθυσμό. «Η εκστρατεία του προέδρου αποτελεί χρεοκοπία για το κράτος προνοίας στην Τουρκία», τονίζει ο βουλευτής του ρεπουμπλικανικού κόμματος Αλί Σεκέρ.
Στην Τουρκία δεν είναι λίγοι εκείνοι που προσάπτουν στον πρόεδρο Ερντογάν ότι στόχος της καμπάνιας του είναι να πλήξει τους δύο σημαντικότερους πολιτικούς του αντιπάλους: τους δημάρχους Κων/πολης Εκρέμ Ιμάμογλου και Άγκυρας Μανσούρ Γιαβάς, οι οποίοι αποδείχθηκαν, μέχρι τώρα, εξαιρετικοί διαχειριστές της κρίσης του κορωνοϊού.
Καθολική απαγόρευση κυκλοφορίας ζητά ο δήμαρχος της Πόλης
Κατ' αρχήν περιορισμοί για ηλικίες κάτω των 20 και άνω των 65
Από το ξέσπασμα της πανδημίας στην Τουρκία ο δήμαρχος της Πόλης βρίσκεται ούτως ή άλλως σε αντιπαράθεση με την τουρκική κυβέρνηση, επειδή εκείνη δεν ανταποκρίνεται στο αίτημά του να επιβάλει αυστηρότερα μέτρα για να περιοριστεί η εξάπλωση της πανδημίας στο Βόσπορο. Ας μην ξεχνάμε ότι στη Κωνσταντινούπολη έχει καταγραφεί το 60% των κρουσμάτων στη χώρα. Για το λόγο αυτό ο δήμαρχος ζητά απαγόρευση εξόδου για όλους και όχι μόνο για τα παιδιά, τους εφήβους και τους ηλικιωμένους, όπως ισχύει σήμερα.
Παρά την αιφνιδιαστική απαγόρευση κυκλοφορίας για 48 ώρες στις μεγάλες πόλεις, ο πρόεδρος Ερντογάν αρνείται να λάβει αυστηρότερα μέτρα, προφανώς για να αποφύγει την πλήρη παράλυση της τουρκικής οικονομίας. Η εκστρατεία συγκέντρωσης χρημάτων δείχνει ωστόσο, αν μη τι άλλο, ότι η οικονομία της χώρας αντιμετώπιζε ήδη μεγάλα προβλήματα και πριν από την εμφάνιση του κορωνοϊού.
Ντάνιελ Ντερία Μπελούτ
Επιμέλεια: Στέφανος Γεωργακόπουλος
</doc>
<doc docid='dw_53089435' lang='ell' type='mono' source='https://www.dw.com/el/el/γερμανία-εργασιακή-καραντίνα-για-εποχικούς-εργάτες/a-53089435' term='κορωνοϊός'>
Το κινητό του Γιοάν χτύπησε λίγο μετά την αναγγελία της ρουμανικής κυβέρνησης για την παροχή ειδικών αδειών εξόδου. Στις 4 Απριλίου ο υπουργός Εσωτερικών Βέλα ανακοίνωσε ότι στο εξής επιτρέπεται σε εποχικούς εργάτες να εγκαταλείψουν τη χώρα αεροπορικώς και αυτό παρά τον κορωνοϊό.
«Δυσάρεστη εμπειρία»
Δύσκολη η συγκομιδή σπαραγγιού
Ο Γιοάν εργάστηκε πέρσι για πρώτη φορά στη Γερμανία σε μια επιχείρηση καλλιέργειας σπαραγγιού κοντά στο Μύνστερ. Μετά από σχεδόν τρεις μήνες εξαντλητικής δουλειάς 10 ωρών την ημέρα χωρίς ρεπό, επέστρεψε στην πατρίδα του με κάτι λιγότερο από 1.850 ευρώ στη τσέπη. Από το μισθό του είχαν γίνει ήδη κρατήσεις 1.000 περίπου ευρώ για στέγη, φαγητό και κοινόχρηστα.
«Δεν ήταν ευχάριστη η εμπειρία», διηγείται στη Deutsche Welle. Στη συγκεκριμένη επιχείρηση εργαζόταν μαζί με άλλους 120 εργάτες, ως επί το πλείστον από τη Ρουμανία ενώ ορισμένοι ήταν από τη Βουλγαρία. Οι περισσότεροι δε μιλούσαν γερμανικά και είχαν έρθει στη Γερμανία με τη βοήθεια ενός μεσάζοντα. Είναι ο ίδιος που τηλεφώνησε ξανά προ ημερών στον Γιόαν υποσχόμενος αυτή τη φορά καλύτερες συνθήκες και χρήματα. «Μας χρειάζονται επειγόντως, βάζουν μέχρι και αεροπλάνα για εμάς», τού είπε.
Λείπουν 300.000 εργατικά χέρια
Εργάτης από την Αν. Ευρώπη στο χωράφι
Πράγματι, η Γερμανία έχει αυτό το διάστημα μεγάλη ανάγκη σε εργατικά χέρια. Οι γερμανοί αγρότες χρειάζονται πάνω από 300.000 εργάτες. Για να περιορίσει την εξάπλωση της πανδημίας όμως η κυβέρνηση είχε απαγορεύσει την είσοδο σε εποχικούς εργάτες από άλλες χώρες. Οι αγρότες είχαν εναποθέσει τις ελπίδες τους στην τοπική αγορά εργασίας και σε συνεργασία με το υπουργείο Διατροφής και Αγροτικής Οικονομίας δημιούργησαν τη διαδικτυακή πλατφόρμα daslandhilft.de όπου οι εργοδότες μπορούσαν να καταχωρήσουν τις αγγελίες τους.
Σύμφωνα με την αρμόδια υπουργό Κλέκνερ η ανταπόκριση ήταν καταρχάς τεράστια, με 16.000 ανθρώπους να δηλώνονται τις πρώτες μέρες για εργασία στον αγροτικό τομέα. Μεταξύ τους ακόμη και ποδοσφαιριστές. Ωστόσο χωρίς ή με ελάχιστη εμπειρία, δύσκολα μπορεί να συνδράμει κανείς τη συγκομιδή σπαραγγιού.
Ειδική άδεια και πτήσεις για εποχικούς εργάτες
ΟΙ πρώτες πτήσεις με εργάτες από τη Ρουμανία
Στις αρχές Απριλίου ακολούθησε η καλή για τους αγρότες είδηση: τους επόμενους δυο μήνες επιτρέπεται η είσοδος σε συνολικά 80.000 εργάτες από τις χώρες της ανατολικής Ευρώπης. Σε αυτό είχαν συμφωνήσει προηγουμένως οι υπουργοί Αγροτικής Οικονομίας και Εσωτερικών της Γερμανίας.
Μια ιδιαίτερα ευπρόσδεκτη πολιτική απόφαση όπως επισήμανε ο πρόεδρος του αγροτικού συνδέσμου Γιοάχιμ Ρούκβιντ. «Χαιρετίζουμε την απόφαση της κυβέρνησης να επιτραπεί η είσοδος στη χώρα εποχικών εργατών από την ανατολική Ευρώπη», είπε ο πρόεδρος και πρόσθεσε ότι «οι επιχειρήσεις θα τηρήσουν αυστηρά τις οδηγίες και προδιαγραφές του επιδημιολογικού ινστιτούτου Ρόμπερτ Κοχ για να περιορίσουμε στο ελάχιστο τον κίνδυνο μετάδοσης. Η ρύθμιση αυτή μας βοηθά να συνεχίσουμε τη λειτουργία των επιχειρήσεών μας». Τη μεταφορά των εργατών έχει αναλάβει, μεταξύ άλλων, η θυγατρική της Lufthansa, Eurowings.
Εργασιακή καραντίνα
Για τους εργάτες ισχύουν όμως αυστηροί περιορισμοί. Τις πρώτες 14 μέρες οι νεοαφιχθέντες ζουν ξεχωριστά από τους υπόλοιπους και δεν επιτρέπεται να εγκαταλείψουν το χώρο της επιχείρησης. Στα δωμάτια επιτρέπεται να διαμένει πλέον ο μισός αριθμός εργαζομένων ενώ οι επισκέψεις απαγορεύονται. Ρούχα αλλά και πιάτα πρέπει να πλένονται σε τουλάχιστον 60 βαθμούς. Η κυβέρνηση κάνει λόγο για «ντε φάκτο καραντίνα με παράλληλη δυνατότητα απασχόλησης".
Έχοντας χάσει πρόσφατα τη δουλειά του λόγω κορωνοϊού ο Γιόαν αποφάσισε να ξανάρθει στη Γερμανία για τη συγκομιδή σπαραγγιού. Και ελπίζει ότι αυτή τη φορά τα πράγματα θα είναι καλύτερα.
Αλίνα Κύνελ
Επιμέλεια: Κώστας Συμεωνίδης
</doc>
<doc docid='dw_53096343' lang='ell' type='mono' source='https://www.dw.com/el/el/τα-μέτρα-κατά-του-κορωνοϊού-επηρεάζουν-την-ψυχική-υγεία/a-53096343' term='κορωνοϊός'>
Σύμφωνα με το εσωτερικό έγγραφο, που είχε συνταχθεί στις αρχές Απριλίου, οι ειδικοί διαπιστώνουν ότι ο κόσμος αρχίζει να «κουράζεται» από τη συνεχή παράταση των απαγορευτικών μέτρων, ότι μετά το Πάσχα θα αρχίσει να θέτει υπό αμφισβήτηση το νόημα και τη νομική βάση των περιορισμών και ότι η κρίση του κορωνοϊού αρχίζει να έχει «ψυχοκοινωνικές» επιπτώσεις στην καθημερινότητα όλων. Το πρόβλημα εντείνεται με τη βελτίωση του καιρού και τη συνεχή άνοδο της θερμοκρασίας, καθώς ενισχύεται η επιθυμία για παραμονή σε ανοιχτούς χώρους.
Το έγγραφο προειδοποιεί για «καταδοτικές συμπεριφορές» με στόχο τους πραγματικούς ή υποτιθέμενους παραβάτες των περιοριστικών μέτρων, καθώς και για μία γενικότερη εκτράχυνση των ηθών. Ήδη σήμερα, επισημαίνεται, καταγράφονται «εγωϊστικές συμπεριφορές, κρούσματα αδιαφορίας απέναντι στο κοινωνικό σύνολο, καθώς και περιστατικά αντίστασης κατά της αρχής». Υπάρχουν όμως και άλλοι κίνδυνοι, εκτιμούν οι ειδικοί: ψυχική εξάντληση και άγχος λόγω συνεχούς συνωστισμού ολόκληρης της οικογένειας σε περιορισμένο χώρο, καταπόνηση μονογονεϊκών οικογενειών λόγω της αδιάκοπης ενασχόλησης με παιδιά σχολικής ηλικίας, φόβος για αδυναμία ανταπόκρισης σε οικονομικές υποχρεώσεις, αύξηση του αλκοολισμού και της ενδοοικογενειακής βίας, ακόμη και των αυτοκτονιών. Επιπλέον, είναι εμφανής ο κίνδυνος για μετατραυματικά σύνδρομα, ιδιαίτερα σε όσους εργάζονται στον τομέα της υγείας. Με λίγα λόγια: όσο πιο σύντομη είναι η περίοδος απομόνωσης, τόσο το καλύτερο για την ψυχική μας υγεία, τονίζουν οι ειδικοί.
Πάσχα με αυστηρά μέτρα
Πάσχα χωρίς εκκλησίασμα
Την επόμενη Τετάρτη η καγκελάριος Άνγκελα Μέρκελ και οι πρωθυπουργοί όλων των ομόσπονδων κρατιδίων συναντώνται για νέες διαβουλεύσεις και καλούνται να απαντήσουν στο ερώτημα, εάν και σε ποιον βαθμό μπορεί να χαλαρώσουν τα σημερινά περιοριστικά μέτρα. Πάντως το Σαββατοκύριακο η Καθολική και η Ευαγγελική Εκκλησία γιορτάζουν το Πάσχα σε άδειους ναούς. Την Παρασκευή το Ομοσπονδιακό Συνταγματικό Δικαστήριο της Γερμανίας απέρριψε την προσφυγή ενός καθολικού από το κρατίδιο της Έσσης, ο οποίος ζητούσε να κριθεί αντισυνταγματικό το μέτρο και να τελεστεί κανονικά η θεία λειτουργία το Πάσχα. Πάντως οι δικαστές αναγνωρίζουν ότι «πρόκειται για μία σημαντική παραβίαση της θρησκευτικής ελευθερίας», η οποία θα πρέπει να επανεξετάζεται συνεχώς, ώστε σε εύθετο χρόνο να κριθεί εάν η θεία λειτουργία μπορεί να τελεστεί με λιγότερους περιορισμούς, όπως προβλέπει η αρχή της αναλογικότητας.
Οι μέρες του Πάσχα θεωρούνται κρίσιμες για την απόδοση των περιοριστικών μέτρων στη Γερμανία, καθώς οι θερμοκρασία αναμένεται να ξεπεράσει, για πρώτη φορά φέτος, τους 26 βαθμούς Κελσίου. Μόνο στο Βερολίνο περισσότεροι από 12.500 αστυνομικοί θα πραγματοποιούν ελέγχους. Σημειώνεται ότι, λόγω της ομοσπονδιακής δομής του κράτους, τα μέτρα δεν είναι εξίσου αυστηρά σε όλη τη χώρα. Στη Βαυαρία, για παράδειγμα, όπου έχουν εκδηλωθεί μέχρι σήμερα τα περισσότερα κρούσματα, ένας περιπατητής μπορεί να απολαύσει μία βόλτα στο πάρκο, αλλά απειλείται με πρόστιμο αν καθίσει στο παγκάκι για να ξεκουραστεί. Αντίστοιχη απαγόρευση δεν ισχύει σε άλλα κρατίδια της Γερμανίας.
Εγκλεισμός στο ...ψυχιατρείο για τους παραβάτες
Πασχαλιάτικο λαγουδάκι με μάσκα στο Βερολίνο
Την πιο αυστηρή γραμμή φαίνεται ότι ακολουθεί το κρατίδιο της Σαξονίας, στην Ανατολική Γερμανία, όπου όσοι παραβιάζουν την καραντίνα, απειλούνται πλέον με εγκλεισμό σε δημόσιο ψυχιατρείο, κατόπιν εισαγγελικής εντολής. Όπως δήλωσε η υπουργός Υγείας Πέτρα Κέπινγκ πρόκειται ασφαλώς για το έσχατο μέσο επιβολής του νόμου, το οποίο ωστόσο μπορεί να κριθεί απαραίτητο σε ορισμένες περιπτώσεις. Ήδη μάλιστα, επισημαίνει η υπουργός, έχουν δεσμευθεί συνολικά είκοσι δύο δωμάτια σε τέσσερις ψυχιατρικές κλινικές της Σαξονίας, τα οποία προορίζονται ακριβώς γι αυτές τις δύσκολες περιπτώσεις. Υπολογίζεται ότι μόνο στη Δρέσδη, πρωτεύουσα της Σαξονίας, έχει επιβληθεί αυστηρή αυτο-απομόνωση σε 3.300 πολίτες.
Γιάννης Παπαδημητρίου (N-TV, tagesschau.de, MDR
</doc>
<doc docid='dw_53096269' lang='ell' type='mono' source='https://www.dw.com/el/el/τουρκία-πανικός-στα-μπακάλικα/a-53096269' term='κορωνοϊός'>
Η απαγόρευση ανακοινώθηκε αργά το βράδυ της Παρασκευής και τέθηκε σε ισχύ ήδη από τα μεσάνυχτα. Την τελευταία στιγμή οι Τούρκοι έσπευσαν πανικόβλητοι σε μπακάλικα και φούρνους για να αγοράσουν ψωμί και είδη πρώτης ανάγκης. Καμία τήρηση απόστασης και μέτρων ασφαλείας, αφού ήταν όλοι ο ένας επάνω στον άλλον.
Εκτυλίχθηκαν μάλιστα σκηνές βίας μπροστά σε παντοπωλεία. Πάντως η τεταμένη κατάσταση δεν ξέφυγε εντελώς από τα όρια, αν και υπήρξαν συμπλοκές μεταξύ πολιτών. Η Άγκυρα αναγκάστηκε να καταφύγει σε αυτό το μέτρο για 48 ώρες, καθώς τα κρούσματα και οι νεκροί αυξάνονται ραγδαία. Χθες ξεπεράστηκε δυστυχώς το «όριο» των 1.000 νεκρών, καθώς ανακοινώθηκαν 98 νέοι θάνατοι μέσα σε ένα 24ωρο. Τα επισήμως επιβεβαιωμένα κρούσματα ανέρχονται πλέον σε 47.029.
Μεγάλο το κόστος για την Τουρκία
Σήμερα στην Κωνσταντινούπολη
Η κυβέρνηση Ερντογάν προσπαθεί να αναχαιτίσει την εξάπλωση του ιού χωρίς να περιορίζει τις παραγωγικές ηλικίες, ώστε να μην επέλθει λοκ ντάουν στην τουρκική οικονομία. Γι αυτό προτίμησε την επιβολή ολικής απαγόρευσης κυκλοφορίας το Σαββατοκύριακο, βλέποντας ότι η μερική απαγόρευση δεν έχει αποφέρει τα προσδοκώμενα αποτελέσματα.
Το κόστος για το κράτος είναι πολύ μεγάλο, καθώς έχουν εξαγγελθεί και υλοποιούνται προγράμματα οικονομικής στήριξης. Δίνονται δωρεάν μάσκες στους πολίτες, ενώ η περίθαλψη, ακόμη και σε ιδιωτικά νοσοκομεία που έχουν επιταχθεί, καλύπτεται από τον κρατικό προϋπολογισμό.
Ανδρέας Ρομπόπουλος
</doc>
<doc docid='dw_53092205' lang='ell' type='mono' source='https://www.dw.com/el/el/η-συμφωνία-στο-eurogroup-είχε-γερμανικό-πρότυπο/a-53092205' term='κορωνοϊός'>
Η δομή του πακέτου μέτρων, στο οποίο συμφώνησε το Eurogroup για την αντιμετώπιση των οικονομικών επιπτώσεων του κορωνοϊού μοιάζει πολύ με εκείνη του γερμανικού πακέτου μέτρων, σχολιάζει η Süddeutsche Zeitung με τίτλο «Πακέτο Μινιατούρα». Σύμφωνα με τη γερμανική εφημερίδα «η σκέψη του γερμανού υπ. Οικονομικών Όλαφ Σολτς ήταν προφανώς πως ό, τι είναι καλό για τη Γερμανία δεν μπορεί να είναι κακό για τις γειτονικές χώρες και έτσι μεταφέρθηκαν τα γερμανικά σχέδια στήριξης της εγχώριας οικονομίας σε μορφή μινιατούρας στην ΕΕ. Θετικό είναι ότι σε αντίθεση με το μεταναστευτικό οι Ευρωπαίοι κατάφεραν να καταλήξουν σε συμβιβασμό. Το μειονέκτημα είναι ωστόσο ότι οι υπουργοί Οικονομικών απέτυχαν να συμφωνήσουν σε ένα επαρκές πακέτο μέτρων.
Έτσι το Βερολίνο ενέκρινε συνολικά 1,2 τρισεκατομμύρια ευρώ για να αμβλύνει τις επιπτώσεις της πανδημίας στην γερμανική οικονομία, ενώ για την υπόλοιπη Ευρώπη, με τα 460 εκ. κατοίκους, θα διατεθούν μόλις 500 δις. Κατά συνέπεια το κύριος βάρος των μέτρων ανοικοδόμησης θα το επωμιστούν τα εθνικά κράτη. Αυτό σημαίνει ότι οι χώρες της ΕΕ θα πρέπει να προσφύγουν σε υπέρογκους δανεισμούς με αποτέλεσμα να αποκλίνουν ακόμα περισσότερο η μια από την άλλη. Σε περίπτωση που Ρώμη και Μαδρίτη αυξήσουν κατά πολύ το δανεισμό τους, και θα το πράξουν, τότε θα πλησιάσουν τα ελληνικά επίπεδα χρέους. Το πραγματικό μήνυμα των υπ. Οικονομικών είναι ότι εναποθέτουν την τύχη της Ευρώπης στα χέρια της ΕΚΤ, η οποία θα εξακολουθήσει το πρόγραμμα μαζικής αγοράς ομολόγων πραγματοποιώντας την υπόσχεσή της πως θα κάνει ό,τι χρειαστεί για διάσωση του ευρώ».
Ήρθαν για να μείνουν τα ευρωπαϊκά χρηματοδοτικά εργαλεία
Ο Γερμανός υπ. Οικονομικών Όλαφ Σολτς στην τηλεδιάσκεψη των ομολόγων του από την ΕΕ
«Οι υπουργοί Οικονομικών συμφώνησαν σε αξιοσημείωτα μέτρα στήριξης, οι αντιθέσεις μεταξύ τους όμως παραμένουν», επισημαίνει η Frankfurter Allgemeine Zeitung στις οικονομικές της σελίδες με τίτλο «Μόνο για την αντιμετώπιση της κρίσης;». Η εφημερίδα της Φρανκφούρτης γράφει: «Όσα κατάφεραν οι ευρωπαϊκές χώρες είτε μεμονωμένα, είτε από κοινού φάνταζε αδιανόητο πριν μερικές εβδομάδες. Οι Ευρωπαίοι βρίσκονται σε κατάσταση έκτακτης ανάγκης, η οποία ωστόσο βοηθά έτσι ώστε να ενισχυθούν τα συστήματα υγείας, να διασωθούν θέσεις εργασίας και να στηριχθούν επιχειρήσεις. Το μεγάλο ανοιχτό ερώτημα είναι αν τα τρία ευρωπαϊκά χρηματοδοτικά εργαλεία, στα οποία κατέληξε το Eurogroup, θα είναι πράγματι προσωρινά όπως προβλέπει η απόφαση των υπουργών. Ό, τι αποφασίζεται μια φορά, δύσκολα καταργείται, ανεξάρτητα από την κατάσταση που επικρατεί. Αυτό ισχύει για τον ΕΜΣ, ο οποίος με αφορμή την πανδημία θα χορηγεί δάνεια ουσιαστικά χωρίς όρους, ισχύει για το πρόγραμμα ανοικοδόμησης, αλλά και για τη σχεδιαζόμενη οικονομική βοήθεια σε όσους εργάζονται με μειωμένο ωράριο. Από το Βερολίνο πάντως δεν προβλέπεται καμία αντίσταση σε αυτή τη λύση διαρκείας».
Κομισιόν: Όχι στην εγκατάσταση προσφύγων σε κρουαζιερόπλοια στην Ελλάδα
Αναζήτηση λύσεων για τους πρόσφυγες
«Η Κομισιόν απέρριψε την πρόταση της γερμανικής τουριστικής επιχείρησης Phoenix για προσωρινή εγκατάσταση προσφύγων και μεταναστών από προσφυγικά κέντρα του Αιγαίου σε κρουαζιερόπλοια», γράφει το Der Spiegel με τίτλο «Όχι στην εγκατάσταση προσφύγων σε κρουαζιερόπλοια». Το γερμανικό περιοδικό σημειώνει ότι «η πρόταση, την οποία παρουσίασε στις Βρυξέλλες η γερμανίδα σοσιαλδημοκράτης ευρωβουλευτής και πρώην υπουργός Καταρίνα Μπάρλεϊ, απορρίφθηκε με την αιτιολογία ότι η εγκατάσταση προσφύγων και μεταναστών σε άδεια ξενοδοχεία είναι πιο συμφέρουσα.
Ελληνικοί κυβερνητικοί κύκλοι διαμηνύουν ωστόσο ότι οι τοπικές κοινωνίες είναι αντίθετες στη χρήση ξενοδοχείων και αντιπροτείνουν, και εκείνες, τη χρήση πλοίων. Ο ιδρυτής της γερμανικής τουριστικής επιχείρησης Γιοχάνες Τσουρνίντεν τονίζει ωστόσο ότι σε ένα κρουαζιερόπλοιο είναι ευκολότερος ο διαχωρισμός των μεταναστών καθώς και ο έλεγχος εκείνων που αποβιβάζονται ή επιβιβάζονται. Σε επιστολή της προς τη Κομισιόν η γερμανίδα ευρωβουλευτής υπογραμμίζει ότι το πλοίο αποτελεί εύκολη λύση για την άμεση δημιουργία ειδικών χώρων καραντίνας για όσους έχουν προσβληθεί από τον κορωνοϊό».
Στέφανος Γεωργακόπουλος
</doc>
<doc docid='dw_53087864' lang='ell' type='mono' source='https://www.dw.com/el/el/γερμανική-πειθαρχία-το-πάσχα/a-53087864' term='κορωνοϊός'>
Τόσο η καγκελάριος Άγκελα Μέρκελ όσο και ο υπουργός υγείας Γενς Σπαν θεωρούν ότι τα περιοριστικά μέτρα που έχουν ληφθεί στη Γερμανία δείχνουν κάποιες πρώτες επιτυχίες: ο αριθμός των κρουσμάτων μειώνεται ελαφρώς. Για αυτό το λόγο δεν είναι προς το παρόν απαραίτητη η αυστηροποίηση των μέτρων. Παράλληλα όμως καθιστούν σε πρόσφατες δηλώσεις τους σαφές ότι δεν πρέπει να αναμένεται σύντομα χαλάρωση των περιορισμών και καλούν τους πολίτες να δείξουν και τις ημέρες του Πάσχα πειθαρχία σε ό,τι αφορά την τήρηση τους. Όπως επισημαίνει η καγκελάριος «μπορούμε πολύ, πολύ γρήγορα να καταστρέψουμε αυτό που έχουμε πετύχει.»
Μέρκελ: «Κάποιες πρώτες επιτυχίες» δεν οδηγούν στην χαλάρωση των μέτρων
Τα μέτρα θα παραμένουν σε ισχύ ως τις 19 Απριλίου. Σε ποιο βαθμό θα συνεχιστούν μετά από αυτή την ημερομηνία θα αποτελέσει θέμα της τηλεδιάσκεψης της καγκελαρίου την Τετάρτη με τους Πρωθυπουργούς των 16 γερμανικών κρατιδίων, τα οποία είναι καθ’ ύλην αρμόδια για την καθιέρωση περιοριστικών μέτρων στις εκάστοτε επικράτειες. Πάντως, σε όλα τα κρατίδια έχει ανακοινωθεί για αυτές τις ημέρες αυξημένη παρουσία της αστυνομίας. Σε ορισμένες περιπτώσεις οι έλεγχοι θα πραγματοποιούνται ακόμη και από τον αέρα με drone. Σε αρκετά κρατίδια οι παραβάτες θα πρέπει να πληρώσουν πρόστιμο. Όπως τονίσθηκε από την πλευρά των αρχών, η περίοδος των εκκλήσεων από την αστυνομία έχει παρέλθει.
Προσφυγή πολιτών στα δικαστήρια
Παράλληλα παρατηρούνται ορισμένες μεμονωμένες προσπάθειες για άρση των περιοριστικών μέτρων μέσω της δικαστικης οδού. Στο Βερολίνο διοικητικά δικαστήρια απέρριψαν προσφυγή καθολικού εφημέριου να πραγματοποιήσει τη θεία λειτουργία με τη συμμετοχή πιστών. Βέβαια τόσο η Σύνοδος των Επισκόπων Γερμανίας της καθολικής εκκλησίας όσο και αυτή των Προτεσταντών κατέστησαν σαφές ότι οι εκκλησίες παραμένουν κλειστές.
Μια από τις ελκυστικές παραλίες του νησιού Ούζεντομ στο κρατίδιο Μεκλεμβούργο-Δυτική Πομερανία
Μεγαλύτερη επιτυχία είχε αγωγή στο αραιοκατοικημένο ανατολικογερμανικό κρατίδιο Μεκλεμβούργο-Δυτική Πομερανία. Διοικητικό εφετείο δικαίωσε πολίτες που ζητούσαν την άρση της απαγόρευσης της επίσκεψης τουριστικών θέρετρων του κρατιδίου από ντόπιους. Το δικαστήριο αναγνωρίζει μεν την αναγκαιότητα περιοριστικών μέτρων λόγω του κορωνοϊού. Παρ’ όλα αυτά οι δικαστές δέχθηκαν το επιχείρημα ότι πρόκειται για υπέρμετρη επέμβαση στην ελευθερία του ατόμου, προπαντός όταν η απαγόρευση έλευσης τουριστών απ’ έξω αφήνει μεγάλα περιθώρια κίνησης των ντόπιων στα θέρετρα.
Η κυβέρνηση του κρατιδίου δεν σκοπεύει να καταφύγει σε ανώτερα δικαστήρια, αλλά έκανε έκκληση στους πολίτες να συμπεριφερθούν με σύνεση και να μην επισκεφτούν το Πάσχα τα τουριστικά κέντρα. Προκειμένου να παραμείνει ο αριθμός των νοσούντων από κορωνοϊό στα σημερινά χαμηλά επίπεδα θα πρέπει να πραγματοποιούνται μόνο οι απόλυτα αναγκαίες μετακινήσεις. Σε διαφορετική περίπτωση θα πρέπει ενδεχομένως να παραταθούν τα περιοριστικά μέτρα. Τέλος, σύμφωνα με την Ένωση Δήμων και Κοινοτήτων Γερμανίας η απόφαση του δικαστηρίου θα πρέπει να γίνει αποδεχτεί, «άλλα αυτό που είναι νομικά δυνατό, δεν θα πρέπει να είναι και συνετό.»
Παναγιώτης Κουπαράνης, Βερολίνo
</doc>
<doc docid='dw_53088271' lang='ell' type='mono' source='https://www.dw.com/el/el/υπό-διωγμό-στην-ιταλία-οι-πασχαλινές-εξορμήσεις/a-53088271' term='κορωνοϊός'>
Η  Ιταλία αυξάνει τους ελέγχους για να τηρηθούν όλα τα  περιοριστικά μέτρα και τις ημέρες του Πάσχα. Χρησιμοποιούνται ελικόπτερα, ντρόουν και αυτοκίνητα της αστυνομίας και των καραμπινιέρων όλο το εικοσιτετράωρο.
Στόχος είναι να υπάρξει η βεβαιότητα ότι οι πολίτες δεν θα φύγουν σε χωριά και σπίτια στην εξοχή για να γιορτάσουν την Ανάσταση και το Πάσχα. Διότι τις τελευταίες ημέρες όλοι οι δημοσιογράφοι είχαν υπογραμμίσει ότι η κυκλοφορία στους δρόμους είχε σαφώς αυξηθεί.
Στην Βενετία από χθες χρησιμοποιούνται ταχύπλοα για επιπλέον ελέγχους σε μικρά και μεγάλα κανάλια. Στην ευρύτερη περιοχή της Γένοβας κινητοποιούνται τ3000 επιπλέον άνδρες και γυναίκες της αστυνομίας για συνεχείς ελέγχους στα διόδια.
Φόβοι επιστημόνων για νέες εστίες διάδοσης του ιού
To Kάπρι αποτελεί αγαπημένο προορισμό των Ιταλών και για τις διακοπές του Πάσχα. Φέτος οι αρχές θα εμποδίσουν τις μετακινήσεις
Στο Μιλάνο και στο Τορίνο μεγάλη προσοχή θα δοθεί στα μεγάλα πάρκα, όπου οι Ιταλοί συνήθιζαν να πηγαίνουν ιδίως την Δεύτερη Ημέρα του Πάσχα, γνωστή ως Pasquetta. Στη βορειοανατολική πόλη Τρέντο, νότια της Αυστρίας, ο νομάρχης απαγόρευσε ρητά με γραπτή του απόφαση τα πικ-νικ και τις βόλτες με το ποδήλατο.
Στην Κάτω Ιταλία, στη Νάπολη, οι καραμπινιέροι βρίσκονται στο λιμάνι για να είναι βέβαιοι ότι κανείς δεν θα επιχειρήσει να μπει στα καράβια, που έχουν ως προορισμό τα δυο πανέμορφα μικρά νησιά Ίσκια και Κάπρι. Και τα αυστηρότατα αυτά μέτρα, ισχύουν  και στην παραθαλάσσια περιοχή της Ρώμης σε περιοχές, όπως την Όστια και το Φρετζένε. Είναι η πρώτη φορά που συμβαίνει κάτι τέτοιο  στην Ιταλία, όπου το Πάσχα ήταν ανέκαθεν συνδεδεμένο με την δυνατότητα απόδρασης από τις πόλεις με σύντομα ταξίδια.
Σύμφωνα με διαρροές τα περιοριστικά μέτρα πρόκειται πιθανότατα να παραταθούν μέχρι και τις 3 Μαΐου διότι οι επιστήμονες φοβούνται ότι ενδεχόμενη χαλάρωση μπορεί να προκαλέσει νέες εστίες διάδοσης του ιού με ανεξέλεγκτες συνέπειες.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_53086488' lang='ell' type='mono' source='https://www.dw.com/el/el/eurogroup-δημιουργική-ασάφεια-κατά-της-κρίσης/a-53086488' term='κορωνοϊός'>
Σε μια «συνειδητά ασαφή» -κατά τον ολλανδό υπουργό Οικονομικών Χούκστρα- διατύπωση κατέληξε το χθεσινό Eurogroup σχετικά με το συμφωνηθέν ταμείο ανασυγκρότησης για την επόμενη μέρα της πανδημίας του κορωνοϊού. Ουσιαστικά και προκειμένου να αποφευχθούν περαιτέρω συγκρούσεις των εταίρων στην παρούσα φάση, τα βασικά ερωτήματα που αφορούν στο ταμείο αυτό έμειναν αναπάντητα.
Τα κυριότερα αφορούν το εύρος του ταμείου ανοικοδόμησης και, φυσικά, τις πηγές χρηματοδότησής του. Πολλοί αναλυτές εκτιμούν ότι τα «καινοτόμα εργαλεία χρηματοδότησής», στα οποία αναφέρεται η χθεσινοβραδινή συμφωνία «φωτογραφίζουν» την έκδοση κοινών ομολόγων στο μέλλον. Έτσι τουλάχιστον το ερμήνευσε και ο ίδιος ο γάλλος υπουργός Οικονομικών Λεμέρ, ο οποίος επισήμανε ότι τα καινοτόμα εργαλεία ισοδυναμούν με κοινά χρέη και ότι απομένει να αποσαφηνιστούν οι λεπτομέρειες.
Δημιουργική ασάφεια
Kατηγορηματικό «όχι» σε ευρωομολόγα από την Άγκελα Μέρκελ
Σε διαμετρικά αντίθετο μήκος κύματος η ανάγνωση από τον αυστριακό ομόλογό του Μπλύμελ, που τόνισε ότι δεν επιτρέπεται να υπάρξει παραθυράκι για κορωνο-ομόλογα. Την αντίθεσή του εξέφρασε για άλλη μια φορά μετά το πέρας της τηλεδιάσκεψης και ο ολλανδός ΥΠΟΙΚ Χούκστρα.
Το κατηγορηματικό της «όχι» σε ευρωομόλογα είχε εκφράσει χθες στο προοίμιο του Eurogroup εκ νέου και η γερμανίδα καγκελάριος. Η Άγκελα Μέρκελ επισήμανε ότι υπάρχουν πολλές άλλες δυνατότητες για να επιδείξει κανείς την αναγκαία αλληλεγγύη στην Ευρώπη και πως η Γερμανία είναι διατεθειμένη να το πράξει. Η ίδια ωστόσο επιμένει στα εργαλεία που έχουν συζητηθεί ήδη από τους υπουργούς Οικονομικών, δηλαδή την πιστοληπτική γραμμή στήριξης του ESM, την παροχή δανείων σε μικρομεσαίες επιχειρήσεις από την Ευρωπαϊκή Τράπεζα Επενδύσεων και το ευρωπαϊκό πρόγραμμα επιδότησης της μερικής και εκ περιτροπής απασχόλησης.
Πρόκειται για εργαλεία τα οποία αθροίζονται σε πολλά δισεκατομμύρια, όπως είπε. Μετά την κρίση θα πρέπει να υπάρξει ένα αναπτυξιακό πρόγραμμα για την οικονομία και τις θέσεις εργασίας και «η Γερμανία θα συνεισφέρει σε αυτό», είπε η καγκελάριος.
Υπέρ κοινών ομολόγων ο Γκ. Σρέντερ
Γκέρχαρντ Σρέντερ: «Χρειαζόμαστε ένα κοινό ευρωπαϊκό εργαλείο χρέους»
Στη συζήτηση παρεμβαίνει σήμερα και ο πρώην καγκελάριος της Γερμανίας Γκέρχαρντ Σρέντερ. Σε άρθρο του στην οικονομική Handelsblatt σημειώνει, μεταξύ άλλων, ότι «θα πρέπει να αντιμετωπίσουμε τις προκλήσεις από κοινού ως Ευρωπαίοι». Στο πλαίσιο αυτό ο ίδιος δηλώνει πεπεισμένος ότι σε ένα επόμενο βήμα «χρειαζόμαστε ένα κοινό ευρωπαϊκό εργαλείο χρέους. Αυτό μπορεί να έχει τη μορφή ευρωομολόγων, ενός κοινού και εφάπαξ ομολόγου κρίσεων ή χρηματοδοτούμενων από τον κοινοτικό προϋπολογισμό εγγυήσεων».
Στις τάξεις γερμανών βουλευτών και ευρωβουλευτών πάντως οι απόψεις όσον αφορά τα δρομολογηθέντα μέτρα διίστανται σημαντικά. «Τα μέτρα που αποφασίστηκαν δεν αρκούν γι΄ αυτή την ιστορική κρίση», σχολιάζει η εκπρόσωπος των Πρασίνων για θέματα Ευρώπης Φραντσίσκα Μπράντνερ. Ο πράσινος ευρωβουλευτής Ράσμους Άντρεσεν επικρίνει την ίδια ώρα το γεγονός ότι «τα δάνεια του ESM προορίζονται μόνον για τα υγειονομικά κόστη της κρίσης» παρότι η κρίση αυτή είναι μια παγκόσμια οικονομική κρίση, όπως λέει.
Κριτική στα μέτρα, αλλά για διαφορετικούς λόγους, ασκεί ο ειδικός των Φιλελευθέρων σε ζητήματα οικονομικής πολιτικής Ότο Φρίκε που κάνει λόγο για υπερβολική χαλάρωση των όρων δανειοδότησης από τον ESM. Για «γενναιόδωρη προσφορά» προς τις χώρες της νοτίου Ευρώπης έκανε την ίδια ώρα λόγο ο ευρωβουλευτής των Σοσιαλδημοκρατών Ίσμαελ Έρντουγκ.
Κώστας Συμεωνίδης
</doc>
<doc docid='dw_53085564' lang='ell' type='mono' source='https://www.dw.com/el/el/ένα-δυστύχημα-αγκάθι-στις-σχέσεις-πολωνίας-ρωσίας/a-53085564' term='κορωνοϊός'>
Mεγάλες εκδηλώσεις μνήμης και εορτασμοί προς το παρόν δεν επιτρέπονται στην Πολωνία εξαιτίας της πανδημίας του κορωνοϊού. Μια μεγάλη αντίθεση με ό,τι συνέβαινε τα τελευταία εννέα χρόνια κάθε 10η Απριλίου. Ωστόσο ο επικεφαλής του κυβερνώντος PiS Γιάροσλαβ Καζίνσκι -και δίδυμος αδερφός του Λεχ Καζίνσκι- μαζί με τον πρωθυπουργό της Πολωνίας Ματέους Μοραβιέτσκι κατέθεσαν στεφάνια στο μνημείο για τα θύματα της αεροπορικής τραγωδίας.
Στις 10 Απριλίου του 2010 υψηλόβαθμοι πολιτικοί της Πολωνίας, ανάμεσά τους και ο ο τότε Πρόεδρος της χώρας Λεχ Καζίνσκι, η ηγεσία των ενόπλων δυνάμεων, ιερείς αλλά και υψηλόβαθμοι υπάλληλοι του κράτους επέβαιναν σε αεροσκάφος με προορισμό το Κατίν στο Σμολένσκ της Ρωσίας. Πήγαιναν με στόχο να τιμήσουν τη μνήμη των θυμάτων της σφαγής στο Κατίν. Το 1940, ακριβώς πριν 70 χρόνια τότε, οι σοβιετικές μυστικές υπηρεσίες NKWD δολοφόνησαν 22.000 μέλη της πολωνικής ελίτ. Ανάμεσά τους και τον δικηγόρο από την Βαρσοβία Μπόλεσλαβ Σκάπσκι.
70 χρόνια αργότερα, στις 10 Απριλίου 2010, στο προεδρικό αεροσκάφος βρισκόταν ο γιος του Αντρέι Σάριους Σκάπσκι, επικεφαλής της ένωσης των συγγενών των θυμάτων του Κατίν, το οποίο κατέπεσε κατά την προσγείωση στο πολύ άσχημα συντηρημένο ρωσικό αεροδρόμιο.
Η κόρη του Αντρέι, Ιζαμπέλα Σάριους Σκάπσκα, μεγάλωσε με ιστορίες για τον δολοφονημένο παππού. Η 10η Απριλίου είναι μια ιδιαίτερη ημέρα για εκείνη, για τη μνήμη του παππού της αλλά και του πατέρα της.
Τα αίτια του δυστυχήματος
Το μνημείο για τα θύματα του αεροπορικού δυστυχήματος της 10ης Απριλίου 2010
Η 56χρονη δυναμική φιλόλογος εξελέγη πρόεδρους του συλλόγου των συγγενών των θυμάτων του μοιραίου πολωνικού προεδρικού αεροσκάφους. Η πτώση του διχάζει μέχρι σήμερα πολιτικούς και κοινωνία στην Πολωνία. «Πιστεύεις στην κατάρριψη του αεροσκάφους από τους Ρώσους τότε είσαι υποστηρικτής του Καζίνσκι. Αν πιστεύεις πως ήταν ατύχημα τότε είσαι φιλελεύθερος», λέει η Ιζαμπέλα Σάριους Σκάπσκα.
Η 10η Απριλίου του 2010 ήταν μια μέρα με ομίχλη. Οι τεχνικοί του αεροδρομίου του Σμόλενσκ απέτρεψαν αρχικά τον πιλότο να προσγειώσει το αεροσκάφος τύπου Tupolew 154M. Λίγο αργότερα όμως του έδωσαν την άδεια. Το αεροσκάφος δεν διέθετε το σύγχρονο σύστημα ILS που βοηθάει τους πιλότους κατά την προσγείωση. Οι πιλότοι δεν διέθεταν ακριβή στοιχεία για το ύψος της πτήσης. Το αεροσκάφος τελικά κατά την προσγείωση του έπεσε σε ένα δέντρο, αναποδογύρισε και τυλίχθηκε στις φλόγες.
Η πολωνική επιτροπή διαλεύκανσης του δυστυχήματος στην έκθεσή της επεσήμανε τα λάθη των Πολωνών πιλότων, των Ρώσων τεχνικών αλλά και την κακή κατάσταση του αεροδρομίου και τις κακές καιρικές συνθήκες που επικρατούσαν εκείνη την ώρα.
Οι θεωρίες συνομωσίας
«Μετά από δέκα χρόνια σκέφτομαι κάθε μέρα τον αδελφό μου και αναρωτιέμαι τι συνέβη» αναφέρει ο Γιάροσλαβ Καζίνσκι (δεξιά)
Το πολωνικό συντηρητικό κόμμα PiS που από το 2015 βρίσκεται και πάλι στην εξουσία αμφισβητεί την έκθεση και θεωρεί πως πιθανώς να υπήρξε ρωσική εμπλοκή στο δυστύχημα. Τα τελευταία χρόνια μέσω και άλλων εκθέσεων γίνονται προσπάθειες να αποδειχθεί ότι υπήρχε εκρηκτική ύλη πάνω στο αεροσκάφος. Τη θεωρία αυτή ασπάζεται και ο Γιάροσλαβ Καζίνσκι, ο οποίος έχασε στο δυστύχημα τον δίδυμο αδελφό του. «Είναι καιρός να υπάρξει ένα έγγραφο το οποίο θα έχει αξία ενώπιον του δικαστηρίου» δήλωσε μιλώντας στον ραδιοφωνικό σταθμό RMF. Τονίζει πως ακόμα και σήμερα δεν γνωρίζει πως έγινε αυτή η καταστροφή. «Μετά από δέκα χρόνια σκέφτομαι κάθε μέρα τον αδελφό μου και αναρωτιέμαι τι συνέβη. Δεν μπορώ να απαντήσω σε αυτό το ερώτημα» λέει ο αρχηγός του κόμματος PiS και πρώην πρωθυπουργός της Πολωνίας.
Κάθε φορά που το κόμμα PiS αναφέρεται σε πιθανή ρωσική εμπλοκή ο Καζίνσκι κάνει λόγο «για ένα μεγάλο σκηνοθέτη της καταστροφής» και τότε διάφορες θεωρίες συνομωσίας ζωντανεύουν. Σύμφωνα με διάφορες δημοσκοπήσεις ένας στους τρεις Πολωνούς πιστεύει ότι υπήρξε επίθεση ή τέλος πάντων δεν θα μπορούσε να την αποκλείσει.
«Τα ονόματα των νεκρών μας θα ξεχαστούν αλλά οι θεωρίες συνομωσίας θα μείνουν. Έχουν τη δική τους ζωή» δηλώνει η Ιζαμπέλα Σάριους Σκάπσκα και συμπληρώνει ότι «για συμβάντα που δύσκολα μπορούμε να κατανοήσουμε συχνά αναζητούμε απλές εξηγήσεις».
Οι σχέσεις ανάμεσα στην Πολωνία και τη Ρωσία τα τελευταία χρόνια έχουν επιβαρυνθεί τόσο από τα εγκλήματα των σοβιετικών μυστικών υπηρεσιών NKWD αλλά και την περίοδο του κομμουνισμού. Δηλώσεις του Ρώσου Προέδρου Βλαντιμίρ Πούτιν το 2019 για πολωνικό αντισημιτισμό επιβάρυναν ακόμα πιο πολύ το κλίμα. Ένα ακόμα στοιχείο πάντως που εντείνει τη δυσπιστία απέναντι στη Ρωσία είναι ότι τα κομμάτια του αεροπλάνου δεν δόθηκαν ποτέ πίσω στην  Πολωνία.
Μόνικα Σιράντσκα
Επιμέλεια: Μαρία Ρηγούτσου
</doc>
<doc docid='dw_53083590' lang='ell' type='mono' source='https://www.dw.com/el/el/πακέτο-σωτηρίας-500-δις-για-την-ευρώπη/a-53083590' term='κορωνοϊός'>
Το Eurogroup ενέκρινε τρία ευρωπαϊκά χρηματοδοτικά εργαλεία, που θα κινητοποιήσουν περίπου 540 δισ. ευρώ, ενώ τέθηκαν και οι βάσεις για τη σύσταση ενός ειδικού ταμείου ανασυγκρότησης της οικονομίας, για το οποίο τις τελικές αποφάσεις θα λάβουν οι Ευρωπαίοι ηγέτες.
Ειδικότερα, οι υπουργοί συμφώνησαν στην αξιοποίηση των δανείων ύψους 410 δισ. ευρώ, που έχει ο Ευρωπαϊκός Μηχανισμός Σταθερότητας (ΕSM). Κάθε χώρα θα έχει πρόσβαση σε δάνεια μέχρι 2% του ΑΕΠ της (4 δισ. ευρώ περίπου για την Ελλάδα). Η πρόσβαση των χωρών της Ευρωζώνης στα δάνεια του ταμείου θα γίνεται χωρίς δημοσιονομικούς όρους, μνημόνια και ελέγχους, τα δάνεια θα είναι διαθέσιμα άμεσα και θα χρησιμοποιηθούν για τη χρηματοδότηση άμεσων και έμμεσων δαπανών που σχετίζονται με την πανδημία του κορωνοϊού.
Θα πρέπει να σημειωθεί ότι οι Ολλανδοί που είχαν ζητήσει αυτά τα δάνεια να δοθούν με τους όρους που προβλέπει ο ESM, σε ομαλούς καιρούς, δηλαδή με την ανάληψη δημοσιονομικών δεσμεύσεων, τελικά υποχώρησαν ανοίγοντας τον δρόμο για την συμφωνία.
Μέριμνα για την απασχόληση
Ο πρόεδρος του Eurogroup Μάριο Σεντένο διηύθυνε την τηλεδιάσκεψη από τη Λισσαβώνα
Η δεύτερη απόφαση αφορά την υιοθέτηση ενός χρηματοδοτικού μέσου, που θα φέρει την ονομασία SURE και θα έχει ως στόχο τη διατήρηση των θέσεων απασχόλησης. Τα κράτη-μέλη συμφώνησαν να εκδώσουν εγγυήσεις χρέους ύψους 25 δισ. ευρώ, προκειμένου στη συνέχεια η Κομισιόν να αναλάβει μέσω μόχλευσης στις αγορές να συγκεντρώσει ένα ποσό μέχρι 100 δισ. ευρώ. Το SURE θα υποστηρίξει συστήματα μερικής ανεργίας και παρόμοια μέτρα για να βοηθήσει τα κράτη-μέλη να προστατεύσουν τις θέσεις εργασίας, τους εργαζόμενους και τους αυτοαπασχολούμενους από τον κίνδυνο απόλυσης και απώλειας εισοδήματος. Οι επιχειρήσεις θα είναι σε θέση να μειώσουν προσωρινά τις ώρες εργασίας των εργαζομένων ή να αναστείλουν συνολικά την εργασία, με τη στήριξη του εισοδήματος που παρέχεται από το κράτος για τις ώρες που δεν εργάστηκαν. Οι αυτοαπασχολούμενοι θα λάβουν αναπλήρωση εισοδήματος για την τρέχουσα κατάσταση έκτακτης ανάγκης.
Η τρίτη απόφαση προβλέπει την ενίσχυση της Ευρωπαϊκής Τράπεζας Επενδύσεων (ΕΤΕπ), προκειμένου να στηρίξει με δάνεια τις ευρωπαϊκές επιχειρήσεις, κυρίως τις ΜΜΕ. Στο πλαίσιο αυτό, οι υπουργοί ενέκριναν τη διάθεση κρατικών εγγυήσεων ύψους 25 δισ. ευρώ, οι οποίες θα της επιτρέψουν να αντλήσει από τις αγορές περίπου 200 δισ. ευρώ.
Ταμείο ανασυγκρότησης αλλά όχι «κορωνοομόλογο»
Ο Ιταλός υπ. Οικονομικών Ρομπέρτο Γκουαλτιέρι επιμένει στο κορωνοομόλογο
Αναφορικά με το αίτημα χωρών της Ευρωζώνης για την έκδοση «κορωνοομολόγου» για τη χρηματοδότηση της ανάκαμψης της οικονομίας, στην συνεδρίαση του Eurogroup δεν έγινε συζήτηση, ωστόσο συμφωνήθηκε να προχωρήσουν οι εργασίες για μια συμφωνία για ένα ταμείο ανασυγκρότησης. Στη δήλωση που εκδόθηκε δεν γίνεται αναφορά σε ποσά, αλλά τονίζεται ότι θα χρησιμοποιηθούν «καινοτόμα χρηματοδοτικά εργαλεία». Οι πρώτες ανεπίσημες συζητήσεις που έχουν γίνει κάνουν λόγο σύμφωνα με κοινοτικές πηγές για ένα πόσο μεταξύ 400-500 δισ. ευρώ.
Τέλος, σημαντικό εργαλείο στην προσπάθεια ανάκαμψης συμφωνήθηκε να παίξει και το Πολυετές Δημοσιονομικό Πλαίσιο (ΠΔΠ) της περιόδου 2021-2027. Προς το παρόν η Κομισιόν επεξεργάζεται την τροποποίηση της αρχικής της πρότασης που προέβλεπε ένα ποσό της τάξης των 1.134 δισ. ευρώ, ώστε να την προσαρμόσει στις επενδυτικές ανάγκες που δημιουργεί η κρίση του κορωνοϊού.
Οι πρώτες δηλώσεις
Ο Γερμανός υπ. Οικονομικών Όλαφ Σολτς: "Σπουδαία μέρα για την ευρωπαϊκή αλληλεγγύη"
«Σήμερα απαντήσαμε στην επιθυμία των πολιτών για μια Ευρώπη που προστατεύει», δήλωσε μετά τη συνεδρίαση, ο πρόεδρος του Εurogroup Μάριο Σεντένο.
Από την πλευρά του ο υπουργός Οικονομικών της Γερμανίας Όλαφ Σολτς μίλησε για «μια σπουδαία μέρα για την ευρωπαϊκή αλληλεγγύη», ενώ πρόσθεσε ότι όλοι μαζί θα προχωρήσουμε σε μια κοινή αντίδραση, η οποία θα επιτρέψει στα κράτη μας να ξεπεράσουν τις υγειονομικές προκλήσεις, αλλά επίσης και τις οικονομικές προκλήσεις» που εγείρει η πανδημία του κορωνοϊού.
«Η Ευρώπη έδειξε πως μπορεί να σταθεί στο ύψος των περιστάσεων αυτής της κρίσης», τόνισε ο Γάλλος υπουργός Οικονομικών Μπρούνο Λε Μερ, ο οποίος ανέφερε ότι το συνολικό ποσό που θα κινητοποιηθεί μαζί με το ταμείο ανασυγκρότησης θα φτάσει το 1 τρισεκατομμύριο ευρώ για τη στήριξη της οικονομίας για την αντιμετώπιση των συνεπειών της κρίσης του κορωνοϊού, που είναι το πιο σημαντικό οικονομικό σχέδιο στην ιστορία της ΕΕ.
Νίκος Μπέλλος, Βρυξέλλες
</doc>
<doc docid='dw_53083200' lang='ell' type='mono' source='https://www.dw.com/el/el/πάσχα-χωρίς-πιστούς-στους-αγίους-τόπους/a-53083200' term='κορωνοϊός'>
Όταν την ώρα της περιφοράς του Επιταφίου τη Μεγάλη Παρασκευή οι καμπάνες ηχούν πένθιμα στην παλαιά πόλη της Ιερουσαλήμ, η ησυχία θα είναι ακόμη πιο βαριά. Μέσα σε μερικές εβδομάδες η πανδημία του κορωνοϊού έχει σταματήσει ολοκληρωτικά τη ζωή στην ιερή αυτή πόλη. Στην πραγματικότητα το Πάσχα,  που συμπίπτει με το εβραϊκό, θα ήταν γεμάτο ζωή, γεμάτο από επισκέπτες από το εσωτερικό και εξωτερικό. Επιπλέον σε δύο εβδομάδες αρχίζει το ραμαζάνι, εποχή νηστείας των Μουσουλμάνων. Λόγω κορωνοϊού οι Άγιοι Τόποι έχουν κλείσει, μεταξύ αυτών η Εκκλησία του Πανάγιου Τάφου, που έβαλε λουκέτο για πρώτη φορά μετά από πάνω από 650 χρόνια, επίκεντρο των εορτών του Πάσχα.
Άδεια η Via Dolorosa
Ιερουσαλήμ: στη χριστιανική συνοικία της παλιάς πόλης
Τα μαγαζιά στα στενοσόκακα της παλιάς πόλης έχουν κατεβάσει τις σιδερένιες πόρτες τους. Μόνο έξω από τον φούρνο στην Πύλη της Δαμασκού έχει σχηματιστεί μικρή ουρά. Και στο μόνο ανοιχτό μανάβικο οι κάτοικοι της παλιάς πόλης αγοράζουν βιαστικά τα απαραίτητα. Από τότε που το Ισραήλ έκλεισε τα σύνορα, δεν υπάρχουν πια προσκυνητές και πιστοί. “Εμείς, οι κάτοικοι της Ιερουσαλήμ, έχουμε συνηθίσει εδώ και δύο χιλιάδες χρόνια να καλοδεχόμαστε τους τουρίστες” λέει μέσω σκάιπ ο Αρσέν Αγκαζαριάν, από την συνοικία των Αρμενίων. “Αλλά φέτος όλα είναι δύσκολα, όλοι έχουν εξαφανιστεί”: έτσι περιγράφει την πόλη που δεν έχει δει ποτέ άλλοτε έτσι στη ζωή του.
Πάσχα στην Ιερουσαλήμ σημαίνει λιτανείες, λειτουργίες, γιορτές όλων των χριστιανικών εκκλησιών. Το Πάσχα γιορτάζεται δύο φορές. Το καθολικό δεν συμπίπτει πάντα χρονικά με το ορθόδοξο, λόγω διαφορετικού ημερολογίου. Εκεί που χιλιάδες πιστοί κρατώντας τoν Εσταυρωμένο διασχίζουν τη Via Dolorosa, επικρατεί τώρα απόλυτη σιωπή. Για να αντιμετωπίσει τον κορωνοϊό, η ισραηλινή μεταβατική κυβέρνηση έκανε ακόμη πιο αυστηρούς τους περιορισμούς.
Όλα σε οικογενειακό κύκλο
Χαιρετώντας μέσω οθόνης τη γιαγιά στη Χάιφα
Για την ώρα απαγορεύονται οι συναθροίσεις άνω των δέκα ανθρώπων. Οι κάτοικοι δεν θα πρέπει να απομακρύνονται πάνω από 100 μέτρα από το σπίτι τους και να βγαίνουν μόνο όταν είναι απολύτως απαραίτητο. Αλλά και οι ταγοί της χριστιανικής και μουσουλμανικής θρησκείας έχουν στο μεταξύ προσαρμοστεί. ”Φέτος όλα είναι διαφορετικά, υπάρχουν ακυρώσεις και αναβολές, είναι η Μεγάλη Εβδομάδα με τα περισσότερα livestream” λέει ο Βάντι Αμπουναράρ, σύμβουλος επικοινωνίας των καθολικών Επισκόπων στην Ιερουσαλήμ. “Δεν θα γίνουν μεγάλες λιτανείες και περιφορές, ακόμη και τη Μεγάλη Παρασκευή στη Via Dolorosa, πρέπει να γίνει έτσι για την προστασία των ανθρώπων”. Ήδη, η λιτανεία της Κυριακής των Βαΐων, οπότε ξεκίνησε η Μεγάλη Εβδομάδα, δεν έγινε. Ο καθολικός Αρχιεπίσκοπος Πιερμπατίστα Πιτσαμπάλα έκανε προσευχή κατά της πανδημίας και ευλόγησε από το Όρος των Ελαιών την Ιερουσαλήμ και την οικουμένη.
Στην αρχή του εβραϊκού Πάσχα υπήρχε γενική απαγόρευση εξόδου και απαγόρευση ταξιδιών ανάμεσα στις πόλεις. Το μήνυμα: όλες οι γιορτές πρέπει να γίνουν σε κλειστό οικογενειακό κύκλο. “Φέτος δυστυχώς θα μείνουμε σπίτι το Πάσχα, θα επικοινωνήσουμε με το τηλέφωνο και το ίντερνετ με τους συγγενείς μας” λέει ο Αρσέν Αγκαζαριάν, που ανήκει στην χριστιανική αρμενική κοινότητα. Εκείνο που του λείπει περισσότερο είναι το προσκύνημα στον Πανάγιο Τάφο. Αλλά και η αναστάσιμη λειτουργία θα μεταδοθεί διαδικτυακά. Οι πιστοί θα βρίσκονται στο σπίτι τους και θα την παρακολουθούν από εκεί.
“Θλιβερό αυτό το Πάσχα”
Με μάσκες αυτές τις μέρες και στη Γάζα
Το ίδιο θα κάνουν και οι Παλαιστίνιοι χριστιανοί στην κατεχόμενη Δυτική Όχθη και την αποκλεισμένη Λωρίδα της Γάζας. Κάθε χρόνο πολλοί ελπίζουν να πάρουν μια από τις δυσεύρετες άδειες, που δίνουν οι ισραηλινές αρχές, για να προσευχηθούν στην Ιερουσαλήμ και να επισκεφθούν συγγενείς, αλλά φέτος κανείς δεν έχει μυαλό για ταξίδια. Η Παλαιστινιακή Αρχή έχει επιβάλει απαγόρευση εξόδου στα κατεχόμενα. Στη Βηθλεέμ εντοπίστηκαν τα πρώτα κρούσματα κορωνοϊού, γι αυτό από τις αρχές Μαρτίου έκλεισε η Εκκλησία της Γέννησης για επισκέπτες. “Αυτό το Πάσχα είναι θλιβερό” λέει η 33χρονη Λάμα Κατάν τηλεφωνικά από την πόλη της Γάζας. “Είμαστε συνηθισμένοι σε δύσκολες καταστάσεις, περάσαμε πολλούς πολέμους, αλλά τούτο εδώ μας προκαλεί φόβο. Δεν μπορούμε να επισκεφθούμε ούτε τους κοντινότερους συγγενείς μας”.
Οι διαβάσεις προς το Ισραήλ έχουν κλείσει, το ίδιο και αυτές με την Αίγυπτο. Μόνο όσοι επιστρέφουν μπορούν να περάσουν. Κι αυτοί θα πρέπει να μείνουν σε καραντίνα. Τα κρούσματα είναι ακόμη σχετικά λίγα, αλλά ο φόβος ξαφνικής μετάδοσης είναι μεγάλος. Στην πιο πυκνοκατοικημένη περιοχή του κόσμου η κοινωνική απόσταση δεν είναι εφικτή και το κατεστραμμένο σύστημα υγείας  δεν μπορεί να αντέξει την πανδημία. Εκκλησίες και τζαμιά έχουν κλείσει. Η κυβέρνηση της Χαμάς δεν έχει επιβάλει επίσημα απαγόρευση εξόδου, αλλά οι άνθρωποι μένουν στα σπίτια τους. Το ίδιο κάνει και η Λάμα Κατάν. “Σε εποχές κρίσεων, προσευχόμαστε στην εκκλησία ή κάνουμε επισκέψεις. Θα γιορτάσουμε και πάλι, όταν περάσει αυτός ο εφιάλτης, θα προσευχηθούμε γι’ αυτό στον Θεό”.
Τάνια Κρέμερ, Ιερουσαλήμ
Επιμέλεια: Ειρήνη Αναστασοπούλου
</doc>
<doc docid='dw_53075411' lang='ell' type='mono' source='https://www.dw.com/el/el/προσκόμματα-στην-εξαγορά-επιχειρήσεων-βάζει-το-βερολίνο/a-53075411' term='κορωνοϊός'>
Αυτό που είχαν κατά νου πολλοί υπουργοί την περασμένη Τετάρτη ήταν προφανώς οι εμπειρίες από την παρούσα κρίση της πανδημίας, οι τεράστιες ελλείψεις σε αναπνευστήρες και άλλων μηχανημάτων. Ενδεχομένως να ήταν και ο λόγος της τροποποίησης του νόμου περί εξωτερικού εμπορίου ή ορθότερα της αυστηροποίησής του.
Οι αλλαγές αφορούν συγκεκριμένα στους όρους και τις προϋποθέσεις για την εξαγορά γερμανικών επιχειρήσεων από ενδιαφερόμενους από χώρες εκτός ΕΕ. Μελλοντικά θα επιτρέπεται ο έλεγχος μιας κυοφορούμενης εξαγοράς ακόμη και σε περιπτώσεις «πιθανών συνεπειών» για την δημόσια ασφάλεια και τάξη.
H πώληση της ρομποτικής εταιρείας Kuka είχε επικριθεί έντονα
Μέχρι σήμερα οι γερμανικές αρχές μπορούσαν να παρέμβουν μόνον σε εξόφθαλμες περιπτώσεις «πραγματικού κινδύνου». Όπερ σημαίνει ότι με την τροποποίηση της σχετικής νομοθεσίας διευρύνονται τα περιθώρια κινήσεων, ελιγμών και παρεμβάσεων της πολιτικής.
Στο μέλλον οι μεταβιβάσεις που σχετίζονται με την ασφάλεια της χώρες θα είναι «καταρχάς ανενεργές» μέχρι να αποσαφηνιστεί ότι όντως δεν εγκυμονούν κινδύνους για τη χώρα. Η ειδοποιός διαφορά με την ισχύουσα νομοθεσία είναι ότι πλέον η γερμανική κυβέρνηση δεν θα πρέπει να τεκμηριώνει ότι από έναν συγκεκριμένο επενδυτή απορρέει πραγματικός κίνδυνος για την δημόσια ασφάλεια. Στο εξής αρκεί να υπάρχει η «αρχική υποψία». Πρόσβαση στην τεχνογνωσία μιας επιχείρησης θα αποκτά ένας επενδυτής μελλοντικά μόνον όταν το κράτος θα έχει αξιολογήσει την εξαγορά ως ακίνδυνη.
Κριτική από επιχειρήσεις
Το έναυσμα για την αμφιλεγόμενη σε επιχειρηματικούς κύκλους αλλαγή της νομοθεσίας είχε δώσει η εξαγορά της γερμανικής εταιρίας κατασκευής ρομπότ Kuka από έναν κινέζο επενδυτή. Η πώληση είχε επικριθεί εντονότατα διότι η ρομποτική θεωρείται τεχνολογία-κλειδί.
Mεγάλη ανασφάλεια στη βιομηχανία προκαλούν οι νέες αλλαγές σύμφωνα με τον πρόεδρο των γερμανών βιομηχάνων Ντίτερ Κεμπφ
Εκπρόσωποι της οικονομίας εκφράζουν την έντονη δυσφορία τους για την πολιτική απόφαση. Ο πρόεδρος των γερμανών βιομηχάνων Ντίτερ Κεμπφ δήλωσε την Τετάρτη ότι «η αυστηροποίηση ανοίγει τις πόρτες στην εργαλειοποίηση του νόμου περί εξωτερικού εμπορίου από τη βιομηχανία και την πολιτική» και πως υπονομεύει τα ιδιοκτησιακά δικαιώματ. Ο Κεμπφ πρόσθεσε ότι οι τροποποιήσεις «προκαλούν μεγάλη ανασφάλεια σε εμπόρους και επιχειρηματίες».
Δεν επιτρέπεται να υποπτευόμαστε συλλήβδην τους ξένους επενδυτές, εκτίμησε και ο πρόεδρος του Συνδέσμου Μηχανολογίας Καρλ Μάρτιν Βέλκερ. «Όποιος αυστηροποιεί το πλαίσιο ελέγχου ξένων επενδύσεων στην παρούσα δύσκολη συγκυρία για την παγκόσμια οικονομία, στέλνει λάθος μηνύματα». Κριτική και από το Γερμανικό Βιομηχανικό και Εμπορικό Επιμελητήριο που σημείωσε ότι είναι η τρίτη φορά μέσα σε μόλις τρία χρόνια που η γερμανική κυβέρνηση προχωρά σε αυστηροποίηση του σχετικού πλαισίου. «Οι εκτεταμένες ρυθμίσεις όσον αφορά την εισροή ξένου κεφαλαίου ενδέχεται να περιορίσουν τις δυνατότητες ανάπτυξης και απασχόλησης των εγχώριων παραγωγικών μας μονάδων», ανέφερε το επιμελητήριο. Μολονότι η αυστηροποίηση του νόμου περί εξωτερικού εμπορίου είχε αποφασιστεί πριν ξεσπάσει η πανδημία, δεν υπάρχει αμφιβολία ότι ο κορωνοϊός θα διευρύνει σημαντικά τον κατάλογο των τεχνολογιών αιχμής που κατά την κυβέρνηση χρήζουν προστασίας.
Kώστας Συμεωνίδης
</doc>
<doc docid='dw_53076493' lang='ell' type='mono' source='https://www.dw.com/el/el/πάσχα-με-1000-πιστούς-σε-κινηματογράφο/a-53076493' term='κορωνοϊός'>
Για τους Χριστιανούς παντού στο κόσμο το Πάσχα είναι λόγω της Ανάστασης η κορυφαία γιορτή του χρόνου. Σε καιρούς πανδημίας όμως οι εκκλησίες και στη Γερμανία θα παραμείνουν κλειστές την πασχαλινή περίοδο. Οι περισσότεροι πιστοί στη Γερμανία παρακολουθούν ήδη τις λειτουργίες της Μεγάλης Εβδομάδας από την τηλεόραση.
Στις περισσότερες περιπτώσεις οι θείες λειτουργίες του Πάσχα θα μεταδωθούν τηλεοπτικά
Λόγω κορωνοϊού οι τηλεοπτικοί σταθμοί της χώρας έχουν προγραμματίσει τη ζωντανή μετάδοση πολύ περισσότερων λειτουργιών από άλλες χρονιές, είτε από σχεδόν άδειες εκκλησίες, είτε ακόμα και από τηλεοπτικά στούντιο, εφαρμόζοντας όλα τα προληπτικά εκκλησιαστικές μέτρα και τους ισχύοντες υγειονομικούς κανόνες. Ας σημειωθεί ότι το Πάσχα των Δυτικών γιορτάζεται φέτος στις 12 Απριλίου, μια εβδομάδα νωρίτερα από το ορθόδοξο.
Όπως όλα δείχνουν θα υπάρξει σε ολόκληρη τη Γερμανία μία και μόνη εξαίρεση ως προς τις λειτουργίες του Πάσχα με τη συμμετοχή πλήθους πιστών. Έπειτα από πρωτοβουλία του δημάρχου Ντίσελντορφ Τόμας Γκέιζελ θα πραγματοποιηθούν στην πρωτεύουσα της Βόρειας Ρηνανίας Βεστφαλίας σε ένα μεγάλο drive-in κινηματογράφο δίπλα από το εκθεσιακό κέντρο της πόλης τρεις πασχαλινές λειτουργίες. Από κοινού με εκπροσώπους της Καθολικής και Ευαγγελικής Εκκλησίας ο δήμαρχος Ντίσελντορφ ανακοίνωσε ότι την Μεγάλη Παρασκεύη θα τελεστεί κοινή λειτουργία καθολικών και ευαγγελικών, την Κυριακή του Πάσχα μια καθολική και τη Δευτέρα του Πάσχα μια προτεσταντική λειτουργία.
Σκανάρισμα εισιτηρίου πίσω απ' το κλειστό τζάμι
Οι drive-in κινηματογράφοι, αμερικανικής έμπνευσης, έχουν ιστορία 60 χρόνων στη Γερμανία
Σύμφωνα με τους διοργανωτές μπροστά στην γιγαντοοθόνη του drive-in σινεμά, το οποίο χωρά μέχρι 500 οχήματα, θα στηθεί μια μεγάλη σκηνή στην οποία θα τοποθετηθεί Αγία Τράπεζα. Οι πιστοί θα παρακολουθούν τη λειτουργία, διάρκειας περίπου μιας ώρας, από τα αυτοκίνητά τους και ο ήχος θα μεταδίδεται σε συγκεκριμένη συχνότητα στο ραδιόφωνο του οχήματος. Όπως ανακοινώθηκε τα εισιτήρια για τις πασχαλινές λειτουργίες διατίθενται δωρεάν στο διαδίκτυο στη διεύθυνση www.autokino-duesseldorf.de
Οι υγειονομικοί κανόνες θα είναι αυστηροί, διαβεβαιώνει ο δήμος Ντίσελντορφ. Τα αυτοκίνητα θα σταθμεύσουν σε αρκετή απόσταση μεταξύ τους στις θέσεις που έχουν ήδη προβλεφθεί. Σε κάθε όχημα επιτρέπεται να επιβαίνουν μέχρι και δύο ενήλικοι, καθώς και τα παιδιά τους έως 14 ετών. Το εισιτήριο θα σκανάρεται κατά την είσοδο των οχημάτων πίσω από το κλειστό τζάμι. Οι διοργανωτές των λειτουργιών ανακοίνωσαν ότι δεν θα επιτραπεί η είσοδος σε όσους δεν τηρούν τους κανόνες ακόμα κι αν είναι κάτοχοι εισιτηρίων. Οι πιστοί έχουν τη δυνατότητα να εγκαταλείψουν τα οχήματά τους, για να πάνε πχ στην τουαλέτα. Το προσωπικό έχει αναλάβει να διασφαλίσει ότι θα τηρούνται και σε αυτή την περίπτωση οι προβλεπόμενες αποστάσεις μεταξύ των παρευρισκομένων.
Στέφανος Γεωργακόπουλος (dpa, kna, RP Online)
</doc>
<doc docid='dw_53073866' lang='ell' type='mono' source='https://www.dw.com/el/el/eurogroup-μονόδρομος-ο-συμβιβασμός-βορρά-νότου/a-53073866' term='κορωνοϊός'>
Η εξεύρεση κοινού τόπου μεταξύ των χωρών του βορρά και του νότου της Ευρωζώνης στο περιεχόμενο της ευρωπαϊκής απάντησης στην αντιμετώπιση των σοβαρότατων επιπτώσεων της πανδημίας του κορωνοϊού στην οικονομία, είναι μονόδρομος για το Εurogroup, που συνεδριάζει σήμερα το απόγευμα μέσω τηλεδιάσκεψης.
Όπως επισημαίνουν κοινοτικές και διπλωματικές πηγές στις Βρυξέλλες, μια νέα αποτυχία σήμερα μετά την προχθεσινή, θα επιδείνωνε σημαντικά το πολιτικό κλίμα στην Ευρωζώνη σε μια περίοδο που χρειάζονται κοινές προσπάθειες και πάνω απ΄ όλα αλληλεγγύη για την επίλυση των σημαντικών προβλημάτων που θα αφήσει η πανδημία στην ευρωπαϊκή οικονομία.
Ποια στάση θα τηρήσει τελικά η Ολλανδία;
Η κυβέρνηση της Χάγης προβάλει ενστάσεις και θέτει προϋποθέσεις
Τα βλέμματα είναι στραμμένα στην Ολλανδία και στη στάση που θα κρατήσει σήμερα, δεδομένου ότι η κυβέρνηση της Χάγης με τις προϋποθέσεις που έθεσε στη μαραθώνια προχθεσινή συνεδρίαση του Εurogroup, η οποία τελείωσε χθες το πρωί χωρίς αποτέλεσμα, στην ουσία κατέστησε αδύνατη την επίτευξη συμφωνίας.
Τα βασικά ζητήματα της σημερινής συνεδρίασης των υπουργών Οικονομικών είναι δύο, η λήψη ομόφωνης απόφασης για την αξιοποίηση των πόρων του Ευρωπαϊκού Μηχανισμού Σταθερότητας, του ESM, που ανέρχονται συνολικά σε 410 δισ. ευρώ και η εξεύρεση μιας φόρμουλας στην κοινή δήλωση του Εurogroup, που θα αφήνει ανοικτή την από κοινού έκδοση χρέους από τις χώρες της Ευρωζώνης για την ανασυγκρότηση της οικονομίας.
Για να επιτευχθεί συμφωνία στην αξιοποίηση των πόρων του ΕSM, θα πρέπει η Ολλανδία να αποσύρει την απαίτησή της για χορήγηση των δανείων με όρους, ζητώντας την ανάληψη δεσμεύσεων των χωρών που θα συμμετάσχουν για επιστροφή στη δημοσιονομική πειθαρχία μετά την κρίση. Με εξαίρεση την Ολλανδία, όλες οι άλλες χώρες τουλάχιστον δημόσια ζητούν τα δάνεια να δίνονται χωρίς μνημόνια και ελέγχους, γιατί πρόκειται για μια κρίση, για την οποία κανένα κράτος μέλος δεν φέρει ευθύνη.
Σε ό,τι αφορά την από κοινού έκδοση χρέους, τις τελικές αποφάσεις θα λάβουν αργότερα οι Ευρωπαίοι ηγέτες, ωστόσο σήμερα θα πρέπει να βρεθεί μια φραστική φόρμουλα που δεν θα δημιουργεί πρόβλημα στις χώρες του βορρά, οι οποίες αντιτίθεται σε κοινό δανεισμό με μορφή ευρωομολόγου.
Νίκος Μπέλλος, Βρυξέλλες
</doc>
<doc docid='dw_53058200' lang='ell' type='mono' source='https://www.dw.com/el/el/τουρκία-ενδοοικογενειακή-βία-στην-εποχή-του-κορωνοϊού/a-53058200' term='κορωνοϊός'>
Κοινωνική απομόνωση και καραντίνα είναι τα μέσα που χρησιμοποιεί και η τουρκική κυβέρνηση για να αντιμετωπίσει τη μεγάλη μεταδοτικότητα του νέου ιού. Οι Τούρκοι δεν πρέπει να εγκαταλείψουν τις εστίες τους και για πολίτες πάνω από 65 χρονών και κάτω των 20 επικρατεί μάλιστα απαγόρευση εξόδου. Έτσι οι άνδρες μένουν συνεχώς στο σπίτι με την οικογένεια κι αυτό, σύμφωνα με γυναικείες οργανώσεις, αποτελεί πρόσφορο έδαφος για αύξηση της ενδοοικογενειακής βίας. Από τότε που ξεκίνησαν τα περιοριστικά μέτρα λόγω κορωνοϊού, σε πολλές χώρες, όπως την Κίνα, την Ιταλία, την Ισπανία, τη Γερμανία ή τον Καναδά, εντάθηκαν τα φαινόμενα βίας σε βάρος γυναικών. Στην Τουρκία δεν υπάρχουν επίσημα στατιστικά στοιχεία αλλά γυναικείες οργανώσεις καταγράφουν αύξηση των κρουσμάτων.
Τηλεφωνική γραμμή ανάγκης για γυναίκες
Από διαδήλωση γυναικών κατά της ενδοοικογενειακής βίας στην Κωνσταντινούπολη τον Δεκέμβριο του 2019
“Παρατηρούμε σαφή αύξηση των τηλεφωνημάτων που δεχόμαστε μέσω της τηλεφωνικής γραμμής βοήθειας”, λέει η Γκιλζίμ Καβ, πρόεδρος της Ένωσης με την επωνυμία “Θα σταματήσουμε του θανάτους γυναικών”. Εξαιτίας της καραντίνας γυναίκες και παιδιά στην Τουρκία είναι αδύνατον να ξεφύγουν από την ανδρική βία. Αυτό εξηγεί κατά μια έννοια και το αντίστροφο: ότι σε μερικές χώρες ο αριθμός τηλεφωνημάτων, πχ. στην Ιταλία, που δέχεται η αντίστοιχη ειδική τηλεφωνική γραμμή στη χώρα, μειώθηκε κατά 55% τις τρεις πρώτες εβδομάδες του Μαρτίου σε σχέση με το ίδιο διάστημα πέρυσι.
Όπως αναφέρεται σε έκθεση επιτροπής του ιταλικού κοινοβουλίου, η μείωση του αριθμού των τηλεφωνημάτων δεν αποτελεί ένδειξη ότι μειώθηκε η ενδοοικογενειακή βία, αλλά ότι τα θύματα λόγω της καραντίνας μένουν στο ίδιο σπίτι με τον θύτη, είναι παραδομένα στα χέρια των ανδρών τους και δεν μπορούν να τηλεφωνήσουν χωρίς να γίνουν αντιληπτά. “Στην Τουρκία το ίδιο το σπίτι είναι ο πρωταρχικός τόπος άσκησης βίας”, λέει η Σελίν Νακίπογλου, δικηγόρος και μέλος της πλατφόρμας γυναικών TCK. “Το 60% των φόνων είναι αποτέλεσμα βίας μέσα στο σπίτι”. Στο ίδιο συμπέρασμα καταλήγει και έκθεση της τουρκικής αστυνομίας. Αναφέρει ότι τόπος ποσοστού 72,8% των κρουσμάτων βίας σε βάρος γυναικών είναι το σπίτι, συνοικίες ή εγκαταλελειμμένοι χώροι.  Σύμφωνα με την Ένωση “Θα σταματήσουμε τους φόνους γυναικών” από τις 11 έως τις 31 Μαρτίου καταγράφηκαν 21 φόνοι γυναικών.
Η ακτιβίστρια Γκιλζίμ Καβ παραπέμπει σε λύσεις που δόθηκαν σε άλλες χώρες με το ίδιο πρόβλημα. Στη Γαλλία, όπου και εκεί η ενδοοικογενειακή βία αυξήθηκε κατά 30% την περίοδο του εγκλεισμού, η γαλλική κυβέρνηση ρύθμισε το πρόβλημα ως εξής: οι γυναίκες μπορούν να τηλεφωνήσουν στην αστυνομία από το κοντινότερο φαρμακείο. Σε περίπτωση που ακολουθούνται από αυτόν που τους ασκεί βία, έχουν τη δυνατότητα με μια κωδική λέξη να δείξουν ότι βρίσκονται σε κατάσταση ανάγκης. Ανάλογα μέτρα ισχύουν και στην Ισπανία. Μάλιστα η γαλλική κυβέρνηση έχει κρατήσει 20.000 δωμάτια σε ξενοδοχεία για τις παθούσες και στα εμπορικά κέντρα υπάρχουν 20 συμβουλευτικά κέντρα.
Στα χαρτιά η Σύμβαση της Κωνσταντινούπολης
Καλλιτεχνική εγκατάσταση της Τουρκάλας εικαστικού Βαχίτ Τούνα με 440 ζευγάρια τακούνια- Ένα μήνυμα κατά της βίας εναντίον γυναικών
Ακόμη και ο Καναδός πρωθυπουργός Τζάστιν Τριντό δραστηριοποιείται κατά της ενδοοικογενειακής βίας αυτήν τη δύσκολη περίοδο. Ψήφισε πακέτο μέτρων ύψους 50 εκατομ. δολαρίων. Τα χρήματα προορίζονται για σπίτια γυναικών, κέντρα κατά της σεξουαλικής και ενδοοικογενειακής βίας και ορφανοτροφεία. Το αντίστοιχο πακέτο μέτρων στην Αυστραλία είναι της τάξης των 92 εκατομ. δολαρίων. Στην Τουρκία η κατάσταση είναι διαφορετική. “Αν και το ζητάμε εδώ και καιρό, δεν υπάρχουν οικονομικά πακέτα βοήθειας, όπως σε αυτές τις χώρες”, λέει η Γκιλζίμ Καβ. “Δεν καταδέχονται να μας πουν γιατί, εκτός από μέτρα κατά του κορωνοϊού, δεν παίρνουν μέτρα και για την προστασία των γυναικών από τη βία”.
Οι γυναικείες ομάδες επικαλούνται τη Σύμβαση της Κωνσταντινούπολης, που υιοθετήθηκε από το Συμβούλιο της Ευρώπης για την προστασία και καταπολέμηση της βίας κατά γυναικών και της ενδοοικογενειακής βίας και η οποία ισχύει από το 2014. Οι συνυπογράφουσες χώρες έχουν δεσμευτεί να δημιουργήσουν ένα κανονιστικό πλαίσιο για την καταπολέμηση της βίας κατά των γυναικών. Η Τουρκία επικύρωσε τη σύμβαση πριν από πέντε χρόνια και προχώρησε στη νομοθετική ρύθμιση μέτρων πρόληψης της βίας κατά των γυναικών και προστασίας της οικογένειας. Όλα αυτά στα χαρτιά. Γιατί η πραγματικότητα είναι άλλη, καταγγέλλουν οι ενδιαφερόμενες οργανώσεις.
Δεν γίνεται σεβαστό ούτε το ρυθμιστικό πλαίσιο της Σύμβασης της Κωνσταντινούπολης, ούτε εφαρμόζονται τα μέτρα βοήθειας και προστασίας των γυναικών που υπάρχουν. Η Γκιλζίμ Καβ ελπίζει στην εφαρμογή του νόμου 6284 του 2012, που συντάχθηκε σε συνεργασία με γυναικείες οργανώσεις. Προβλέπει μέτρα προστασίας των γυναικών, οικονομική βοήθεια ή καταλύματα σε περίπτωση ανάγκης. Επιπλέον οι παθούσες μπορούν να επιτύχουν απαγόρευση σε δράστες να έρχονται σε επαφή με τις ίδιες. Όμως κι αυτός ο νόμος δεν βρίσκει μεγάλη εφαρμογή, επισημαίνουν οι τουρκικές γυναικείες οργανώσεις. Και καλούν την τουρκική δικαιοσύνη, ιδιαίτερα τώρα με τον αναγκαστικό εγκλεισμό στο σπίτι λόγω πανδημίας, να επικαλούνται το νόμο στη λήψη αποφάσεων για να δημιουργήσουν έτσι σχετική νομολογία.
Πελί Ίνκερ, Ντάνιελ Μπέλουτ
Επιμέλεια: Ειρήνη Αναστασοπούλου
</doc>
<doc docid='dw_53069269' lang='ell' type='mono' source='https://www.dw.com/el/el/faz-κουτί-της-πανδώρας-τα-ευρωομόλογα/a-53069269' term='κορωνοϊός'>
«Η κρίση του κορωνοϊού ανοίγει παλιές πληγές στην Ευρώπη» επιγράφει το Spiegel Online άρθρο του για το ναυάγιο του Eurogroup. Η γερμανική ιστοσελίδα επισημαίνει ότι «μετά το 16 ώρες η συνεδρίαση κατέληξε σε αδιέξοδο, όταν άναψαν τα αίματα για ένα παλιό ζήτημα. Την καχυποψία των βόρειων χωρών έναντι του ευρωπαϊκού νότου. Το ζητούμενο είναι υπό ποιους όρους θα χορηγηθεί οικονομική βοήθεια στις χώρες που χρειάζονται στήριξη. Η αντιμετώπιση της πανδημίας παραείναι για ορισμένες χώρες, όπως η Ολλανδία, γενικό και αόριστο κριτήριο, μιας και υπάρχουν φόβοι ότι χώρες, όπως η Ιταλία και η Ισπανία, θα μπορούσαν να χρησιμοποιήσουν την οικονομική βοήθεια για να κλείσουν τρύπες στον προϋπολογισμό τους».
Η Frankfurter Allgemeine Zeitung σχολιάζει με τίτλο «Το κουτί της Πανδώρας»: «Παρά το γεγονός ότι στο Eurogroup ανέβηκαν οι τόνοι, όταν η συζήτηση έφθασε στους όρους της βοήθειας, ένας συμβιβασμός είναι εφικτός. Πίσω από τις διαφωνίες των υπουργών Οικονομικών κρύβεται ωστόσο η διένεξη για τα ευρωομόλογα. Είναι αδιάφορο αν τα ομόλογα θα κληθούν να αντιμετωπίσουν μόνο τον κορωνοϊό το αμέσως επόμενο χρονικό διάστημα ή θα εκδοθούν για να συμβάλουν στην ανοικοδόμηση της ευρωπαϊκής οικονομίας. Οι υποστηρικτές του ευρωομολόγου γνωρίζουν καλά ότι η εισαγωγή τους θα αλλάξει μακροπρόθεσμα την αρχιτεκτονική της ευρωζώνης. Το επιχείρημα ότι πρόκειται απλά για εξαίρεση προδίδει, στην καλύτερη περίπτωση, απλοϊκό τρόπο σκέψης. Όποιος ανοίγει το κουτί της Πανδώρας, δύσκολα το κλείνει».
Taz: «Ανθρωπιά σε πολύ μικρές δόσεις»
Δίχρονος Αφγανός στον καταυλισμό των Οινοφύτων
Την επόμενη εβδομάδα η Γερμανία θα υποδεχθεί 50 προσφυγόπουλα από τα ελληνικά νησιά, γράφει η taz με τίτλο «Ανθρωπιά σε πολύ μικρές δόσεις». Η γερμανική εφημερίδα παρατηρεί: «Το γεγονός ότι στο αεροπλάνο θα επιβαίνουν μόνο 50 και όχι 70 ή 80 παιδιά σχετίζεται και με την πολύπλοκη διαδικασία επιλογής των ανηλίκων. Η Γερμανία ανακοίνωσε ότι επιθυμεί να έρθουν στη χώρα κυρίως άρρωστα παιδιά κάτω των 14 ετών και κατά προτίμηση κορίτσια. Τα περισσότερα ασυνόδευτα και ανήλικα προσφυγόπουλα είναι ωστόσο αγόρια και η διαδικασία ταυτοποίησης ιδιαίτερα δύσκολη. Τα κόμματα της αντιπολίτευσης Πράσινοι και Αριστερά επέκριναν έντονα την κυβέρνηση για τον μικρό αριθμό προσφυγόπουλων που θα μεταφερθούν στη Γερμανία».
Η Neues Deutschland σχολιάζει: «Η απόφαση του Βερολίνου για τα 50 προσφυγόπουλα έχει δύο λόγους. Πρώτον, η γερμανική κυβέρνηση επιμένει σε μια δίκαιη κατανομή των αιτούντων άσυλο από την Ελλάδα στην ΕΕ. Χώρες όπως η Ουγγαρία, η Τσεχία και η Πολωνία το έχουν ήδη αποκλείσει κατηγορηματικά. Δεύτερον, η καγκελάριος δεν θέλει να έρθουν στη Γερμανία περισσότερα προσφυγόπουλα γιατί φοβάται περαιτέρω ενίσχυση ακροδεξιών κομμάτων και κινημάτων. Είναι ακόμα νωπές οι μνήμες του 2015, όταν η Άγκελα Μέρκελ δεν έκλεισε τα σύνορα με αποτελέσματα να έρθουν στη χώρα εκατοντάδες χιλιάδες πρόσφυγες. Η κρίση του κορωνοϊού έχει περιορίσει τα ποσοστά δημοτικότητας της Εναλλακτικής για τη Γερμανία. Η καγκελάριος γνωρίζει την εξέλιξη αυτή και δεν θέλει να το διακινδυνεύσει. Ακόμα κι αν αυτό σημαίνει ότι πρόσφυγες και μετανάστες θα συνεχίσουν να ζουν υπό άθλιες συνθήκες στους καταυλισμούς».
Προσφυγόπουλο στον Άγιο Παντελεήμονα
«Δεν υπάρχει αμφιβολία ότι ένα πρώτο βήμα είναι προτιμότερο από το τίποτα. Γερμανία και Λουξεμβούργο αναλαμβάνουν πρωτοβουλία, ενώ έξι άλλες χώρες πήραν πίσω την πρότασή τους να βοηθήσουν επικαλούμενες τον κορωνοϊό», σημειώνει η Süddeutsche Zeitung με τίτλο «Αξιοθρήνητη κατάσταση». Η εφημερίδα του Μονάχου παρατηρεί ότι «όσο περισσότερο καθυστερούμε τόσο αυξάνει ο κίνδυνος να πολλαπλασιαστούν τα κρούσματα του κορωνοϊού στα ελληνικά προσφυγικά κέντρα και έτσι να πρέπει να εκκενωθούν αναγκαστικά. Από τις δομές πρέπει να απομακρυνθούν και οι ηλικιωμένοι, αλλά και πρόσφυγες με υποκείμενα νοσήματα. Αν όχι για λόγους ανθρωπιάς, τότε τουλάχιστον για να προστατευθεί η Ελλάδα από μια προαναγγελθείσα καταστροφή».
Στέφανος Γεωργακόπουλος
</doc>
<doc docid='dw_53058189' lang='ell' type='mono' source='https://www.dw.com/el/el/τα-καλά-του-κορωνοϊού/a-53058189' term='κορωνοϊός'>
Διάβασα κάπου στο facebook πως ο κορωνοϊός είναι «μια κρυμμένη ευλογία» και πως οι Κινέζοι τον αποκαλούν «τον ιο της αλήθειας» γιατί αποκαλύπτει τα κενά που υπάρχουν σε προσωπικό αλλά και συλλογικό επίπεδο. Και ίσως η λέξη «ευλογία» με τόσους θανάτους και αγωνία για το αύριο να μοιάζει άστοχη, ωστόσο αυτή η αναγκαστική περίοδος απομόνωσης έχει πολλές καλές πλευρές.
Σε προσωπικό επίπεδο ένα από τα πράγματα που χαίρομαι περισσότερο αυτή την περίοδο είναι ότι δεν είμαι αναγκασμένη το πρωί να παίρνω το τρένο για να πάω από την Κολωνία στη Βόννη όπου εργάζομαι. Στριμωγμένη σα σαρδέλα και σε ένα τρένο που εάν έχω την τύχη θα έρθει στην ώρα του. Αυτά περί ακρίβειας των γερμανικών σιδηροδρόμων είναι μύθος. Όσοι είμαστε αναγκασμένοι να κινούμαστε με τα ΜΜΜ το ξέρουμε από πρώτο χέρι. Μόνο τώρα επί κορωνοϊού ακούω στις ειδήσεις πως οι Γερμανικοί Σιδηρόδρομοι έχουν βελτιώσει κατά πολύ την τήρηση των δρομολογίων.
Άλλο καλό. Μαγειρεύω με μεγαλύτερη ησυχία και τρώω πολύ πιο υγιεινά. Κοιτάω συνταγές στο ίντερνετ και φτιάχνω πράγματα που πάντα ήθελα. Για παράδειγμα τιραμισού. Θα μου πεις, σιγά το κατόρθωμα! Και δεν είναι ακριβώς το επιτυχημένο παράδειγμα υγιεινής διατροφής. Σωστό, αλλά πάντως ήταν πεντανόστιμο και πολύ το ευχαριστήθηκα. Για κάποιο ανεξήγητο λόγο η προ κορωνοϊού καθημερινότητα δεν μου είχε επιτρέψει να φτιάξω τιραμισού.
Στα καλά να προσθέσω επίσης ότι ενώ δεν είχα διαπιστώσει καμία ιδιαίτερη έφεση στο gardening τώρα προσέχω σαν τα μάτια μου τις γλάστρες στο μπαλκόνι. Τις ποτίζω, τις σκαλίζω, βγάζω προσεκτικά ένα-ένα τα ξερά φυλλαράκια. Χρόνο έχω. Και ίσως αυτό τελικά να είναι το πιο ωραίο από όλα. Η αίσθηση ότι έχεις χρόνο και αυτός ο χρόνος κυλάει αργά. Χρόνο να λιαστείς στο μπαλκόνι (αυτές τις ημέρες έχουμε θαυμάσιες λιακάδες), χρόνο να διαβάσεις, χρόνο να μιλήσεις πιο πολύ στο τηλέφωνο και με ανθρώπους που μπορεί να τους σκεφτόσουν αλλά δεν επικοινωνούσατε συχνά. Ο κορωνοϊός σαν να έδωσε μια απολύτως δικαιολογημένη αφορμή να βρεθείς με τον «άλλο».
Αν καταφέρουμε να μείνουμε υγιείς, είμαι σίγουρη πως αυτός ο «ιος της αλήθειας» θα αφήσει και πολλά καλά. Ανάμεσα σε αυτά, ίσως και έναν αποτελεσματικότερο  τρόπο  διαχείρισης των κενών τόσο σε προσωπικό όσο και σε συλλογικό επίπεδο.
Μαρία Ρηγούτσου
</doc>
<doc docid='dw_53064497' lang='ell' type='mono' source='https://www.dw.com/el/el/ο-ντομινίκ-ράαμπ-διάδοχος-του-μπόρις-τζόνσον/a-53064497' term='κορωνοϊός'>
Σαν τρομαγμένο λαγουδάκι έμοιαζε λουσμένος στο φως των προβολέων, όταν την περασμένη Δευτέρα οι δημοσιογράφοι τον ρωτούσαν για την πορεία υγείας του Μπόρις Τζόνσον και εκείνος έπρεπε να δώσει απάντηση. Στην αρχή ο Ντομινίκ Ράαμπ διαβεβαίωσε ότι ο Βρετανός πρωθυπουργός βρίσκεται σε καλή διάθεση και επεξεργάζεται τους φακέλους του.
Αλλά λίγες ώρες αργότερα αναγκάστηκε να παραδεχθεί ότι ο Τζόνσον εισήχθη στην εντατική. Και όταν λίγο αργότερα διαβεβαίωνε ότι στο νούμερο 10 της Ντάουνιγκ Στριτ τον στήριζε ως αντικαταστάτη του πρωθυπουργού μια ισχυρή ομάδα συνεργατών, ακουγόταν ως ειρωνεία γιατί κυκλοφορούσαν ήδη ρεπορτάζ για έντονες μάχες εξουσίας μέσα στην κυβέρνηση.
Χωρίς χάρισμα, χωρίς ευλυγισία
Ο Μπόρις Τζόνσον διαθέτει ένα βασικό πλεονέκτημα που λείπει από τον Ντομινίμ Ράαμπ: να παίρνει τον λαό με το μέρος του
Στον νέο ρόλο του ο Βρετανός υπουργός Εξωτερικών δεν εμφανίζει ιδιότητες ενός ευλύγιστου διπλωμάτη, όπως απαιτεί το αξίωμά του. Για παράδειγμα, στην ερώτηση πότε μίλησε για τελευταία φορά με τον πρωθυπουργού, έχασε την ψυχραιμία του. Για να παραδεχθεί ότι ήταν πριν από δύο μέρες, γεγονός που εν μέσω κορωνοκρίσης δεν ενισχύει το αίσθημα εμπιστοσύνης απέναντι σε μια λειτουργική κυβέρνηση. Σε έναν επαγγελματία πολιτικό δεν θα ξέφευγε ένα τέτοιο ολίσθημα. Η αλήθεια είναι ότι ο νομικός Ντομινίκ Ράαμπ δεν διαθέτει ένα προσόν που έχει σε πλεόνασμα ο Μπόρις Τζόνσον: να πείθει το κοινό και να το παίρνει με το μέρος του.
Ο αντικαταστάτης του πρωθυπουργού εμφανίζεται ξύλινος και μάλλον άκαμπτος. Είχε γίνει ήδη σαφές όταν πέρυσι επί πρωθυπουργίας Τερέζα Μέι είχε αναλάβει υπουργός Brexit. Ο Μισέλ Μπαρνιέ, ο επικεφαλής διαπραγματευτής της ΕΕ για το Brexit, πιάστηκε να τον κακολογεί ως δογματικό και πεισματάρη Βρετανό. Λίγο αργότερα ο Ράαμπ παραιτήθηκε γιατί θεώρησε ότι για τα δικά του δεδομένα η Τερέζα Μέι εμφανιζόταν πιο συμβιβαστική απέναντι στην ΕΕ. Επίσης ήθελε να έχει ελεύθερο πεδίο για να συμμετάσχει στον αγώνα, που τότε ξεκινούσε, για την διαδοχή στην προεδρία του συντηρητικού κόμματος. Η έλλειψη πολιτικού χαρίσματος του έγινε μπούμερανγκ και αποκλείστηκε ήδη στον πρώτο γύρο των εσωκομματικών εκλογών.
Αντίθετα η ισχύς του συνοψίζεται στην ακλόνητη πίστη “θρησκευτικών διαστάσεων” για το Brexit. Δεν πέρασε πολύς καιρός που σόκαρε ακόμη και βουλευτές του κόμματός του, όταν στη Βουλή των Κοινοτήτων υποστήριξε ότι η κορωνοκρίση αποτελεί ιδανική στιγμή για να ολοκληρωθεί και το οικονομικό σκέλος του Brexit μέχρι τις 31 Δεκεμβρίου. Με δεδομένο λοιπόν έναν πρωθυπουργικό αντικαταστάτη χωρίς ουσιαστικές εξουσίες, το ερώτημα που τίθεται είναι πόση δύναμη στην πραγματικότητα διαθέτει για να παίρνει αποφάσεις. Η απάντηση είναι ασαφής γιατί στο βρετανικό σύστημα δεν προβλέπεται επίσημα θέση αντικαταστάτη του πρωθυπουργού. Αυτήν την περίοδο ο υπουργός Εξωτερικών διευθύνει τα υπουργικά συμβούλια και δίνει συνεντεύξεις αλλά μπορεί να αποφασίζει για την άρση ή την παράταση της καραντίνας λόγω πανδημίας; Ό,τι ξεφεύγει από τα συνηθισμένα κυβερνητικά καθήκοντα πρέπει να έχει την έγκριση του υπουργικού συμβουλίου.
Έλλειψη ικανού πολιτικού προσωπικού
Ο Ντ. Ράαμπ είχε πει ότι η κορωνοκρίση αποτελεί ιδανική στιγμή για να ολοκληρωθεί το οικονομικό σκέλος του Brexit
“Η κυβέρνηση και το υπουργικό συμβούλιο έχουν ορίσει τον Ντομινίκ Ράαμπ ως πρώτο εκ των υπουργών” λέει ο λόρδος Μπομπ Κερσλέικ, πρώην επικεφαλής των ανώτατων δημοσίων υπαλλήλων σε πολιτικό κύρος. “Αλλά αυτό έγινε πριν από αρκετό καιρό, όταν κανείς δεν μπορούσε να υπολογίσει την τροπή των γεγονότων με τον κορωνοϊό”. Που σημαίνει με άλλα λόγια, ότι κανείς δεν περίμενε ότι ο Ράαμπ θα ανελάμβανε προσωρινά τα ηνία. Συνάδελφος του Κερσλέικ διασαφηνίζει ότι ο Μπόρις Τζόνσον παραμένει πρωθυπουργός και ότι κανείς δεν το αμφισβητεί.
Στην πραγματικότητα το υπουργικό συμβούλιο θα μπορούσε να ορίσει κάποιον άλλο από τις τάξεις του, αλλά μόνο εάν διαρκέσει ακόμη η ασθένεια του Μπόρις Τζόνσον. Η επιδημία πάντως έχει προκαλέσει κενό εξουσίας στη χώρα σε κρίσιμη περίοδο. Τώρα παίρνει εκδίκηση ότι ο Μπόρις Τζόνσον, την εποχή των κομματικών εκκαθαρίσεων του περασμένου φθινοπώρου απομάκρυνε από το κόμμα παλιά, μετριοπαθή και έμπειρα στελέχη. Λείπουν πολιτικοί, όπως ο πρώην υπουργός Οικονομικών Φίλιπ Χάμοντ, που θα μπορούσε να σταθεροποιήσει το “πλοίο”. Αντ' αυτού το βρετανικό υπουργικό συμβούλιο απαρτίζεται κυρίως από νέους στην πολιτική χωρίς ειδικό βάρος.
Σε περίπτωση που ο Μπόρις Τζόνσον δεν αποθεραπευτεί, το σενάριο βλέπει πρόωρες εκλογές μετά από ένα μεταβατικό διάστημα πολλών μηνών, στο οποίο οι συντηρητικοί θα προσπαθήσουν να ισχυροποιήσουν τη θέση τους. Είναι ένα ενδεχόμενο ωστόσο, που πανικοβάλλει, διότι πραγματικός διάδοχος του Τζόνσον δεν υπάρχει. Και οι Εργατικοί προχωρούν στην διαδικασία ανασύστασης ως αντιπολιτευόμενο Κόμμα στα αριστερά του κέντρου. Σε μια κατάσταση, που η οικονομία λόγω της πανδημίας στενάζει, το κοινωνικό σύστημα ματώνει, το Brexit βρίσκεται προ των πυλών και το πολιτικό προσωπικό των κομμάτων αδύναμο, η κατάσταση στη Βρετανία φαντάζει απειλητική.
Μπάρμπαρα Βέζελ
Επιμέλεια: Ειρήνη Αναστασοπούλου
</doc>
<doc docid='dw_53060978' lang='ell' type='mono' source='https://www.dw.com/el/el/πάνω-από-5-η-αύξηση-του-αεπ-σε-ελλάδα-και-κύπρο-το-2021/a-53060978' term='κορωνοϊός'>
Σύμφωνα με την εκτίμηση των πέντε σημαντικότερων γερμανικών ινστιτούτων έρευνας της οικονομίας η κρίση του κορωνοϊού θα προκαλέσει σοβαρή ύφεση στα κράτη μέλη της ΕΕ. Στην καθιερωμένη Εαρινή Έκθεση προβλέπουν για φέτος μια μείωση του γερμανικού Ακαθάριστου Εθνικού Προϊόντος (ΑΕΠ) κατά 4,2%.
Τον προηγούμενο χρόνο οι εκπρόσωποι των ινστιτούτων παρουσίασαν την Εαρινή Έκθεση στο Βερολίνο - φέτος στο διαδίκτυο
Ενώ για τον επόμενο χρόνο αναμένουν αύξηση της τάξεως του 5,8%. Πέραν αυτού όμως η Γερμανία είναι σύμφωνα τους οικονομολόγους καλά προετοιμασμένη να αντιμετωπίσει την κρίση. Η οικονομική κατάσταση της χώρας επιτρέπει στο κράτος να πάρει εκτεταμένα μέτρα προκειμένου να αντιμετωπίσει τις αρνητικές συνέπειες του κορωνοϊού για εταιρείες και νοικοκυριά.
Η διάρκεια και το εύρος των επιπτώσεων της παγκόσμιας οικονομικής ύφεσης θα εξαρτηθεί σύμφωνα με τα ινστιτούτα από την περαιτέρω πορεία της πανδημίας και από τα μέτρα που θα ληφθούν για να μειωθεί η ταχύτητα εξάπλωσης της. Όπως όμως επισημαίνουν, «όσο πιο δραστικά θα είναι τόσο πιο μεγαλύτερη θα είναι βραχυπρόθεσμα η οικονομική ζημιά.»
Αναφορές στην Ελλάδα και την Κύπρο
Ήπιες θα είναι οι επιπτώσεις της κρίσης του κορωνοϊού για την Κύπρο, σύμφωνα με την έκθεση
Στη έκθεση των 200 σελίδων των γερμανικών οικονομικών ινστιτούτων γίνονται και αναφορές στην Ελλάδα και την Κύπρο. Σε ό,τι αφορά την Ελλάδα τα ινστιτούτα προβλέπουν για φέτος οπισθοχώρηση του ΑΕΠ κατά 2,9% αλλά για τον επόμενο χρόνο αύξηση της τάξεως 5,1%.
Σχεδόν ήπιες θα είναι οι επιπτώσεις της κρίσης του κορωνοϊού για την Κύπρο. Σύμφωνα με τους γερμανούς επιστήμονες η μείωση του ΑΕΠ θα κυμανθεί μόλις στο 1,9% φέτος, ενώ για τον επόμενο χρόνο η Λευκωσία θα μπορεί να αναμένει αύξηση της οικονομίας της κατά 5,6%. Σε ό,τι αφορά την ανεργία στην Ελλάδα θα πρέπει να αναμένεται η αύξηση της κατά 0,9% στα 18,1% για να πέσει τον επόμενο χρόνο στο 17,0%. Και στην Κύπρο θα αυξηθεί η ανεργία φέτος στο 7,5% από 7,0% πέρυσι, για να μειωθεί τον επόμενο χρόνο στα 6,3%.
Σε ό,τι αφορά τα μέτρα για την αντιμετώπιση των επιπτώσεων της κρίσης του κορωνοϊού στην οικονομία, οι οικονομολόγοι θεωρούν ότι με την ανακοίνωση των μέτρων στήριξης της Ευρωπαϊκής Κεντρικής Τράπεζας έχει μειωθεί ο κίνδυνος αύξησης της απόδοσης κρατικών ομολόγων χωρών, όπως η Ιταλία, η Ισπανία, η Πορτογαλία και η Ελλάδα. Παράλληλα προειδοποιούν όμως ότι σε αυτές τις χώρες τα κρατικά προγράμματα για τη διασφάλιση της χορήγησης τραπεζικών δανείων ενδεχομένως να μην αρκούν. Εξαιτίας της πτώσης της πιστοληπτικής ικανότητας των νοικοκυριών και των επιχειρήσεων και ενός αυξανόμενου ρίσκου για τις τράπεζες θα πρέπει να αναμένονται περιορισμοί στην παροχή δανείων και αύξηση του ασφάλιστρου κινδύνου.
Παναγιώτης Κουπαράνης, Βερολίνο
</doc>
<doc docid='dw_53060280' lang='ell' type='mono' source='https://www.dw.com/el/el/στις-ενστάσεις-ιταλίας-oλλανδίας-σκόνταψε-η-συμφωνία/a-53060280' term='κορωνοϊός'>
Οι διαφωνίες σχετικά με τους όρους της χορήγησης των δανείων του  ΕSM προς τα κράτη μέλη για την αντιμετώπιση των επιπτώσεων της πανδημίας του κορωνοϊού στην οικονομία αλλά και ο προσδιορισμός της διατύπωσης για το ενδεχόμενο κοινής έκδοσης χρέους των χωρών της Ευρωζώνης, δεν επέτρεψαν την επίτευξη συμφωνίας στη μαραθώνια συνεδρίαση του Εurogroup, που κράτησε μέχρι σήμερα το πρωί.
«Φτάσαμε κοντά σε μια συμφωνία, μετά από 16 ώρες συζητήσεων, αλλά δεν μπορέσαμε να καταλήξουμε», ανέφερε ο πρόεδρος του Εurogroup Μάριο Σεντένο, προσθέτοντας ότι ο στόχος παραμένει, δηλαδή ένα ισχυρό δίχτυ προστασίας από τις συνέπειες  της πανδημίας (για εργαζόμενους, επιχειρήσεις, κράτη μέλη) μέσω ενός σημαντικού μεγέθους σχεδίου ανάκαμψης της οικονομίας.
Ενδεικτικό για το ότι η επίτευξη συνολικής συμφωνίας σήμερα το πρωί δεν ήταν μακριά είναι και το γεγονός ότι ο κ. Σεντένο συγκάλεσε νέα συνεδρίαση του Εurogroup για αύριο, ενώ στις Βρυξέλλες επικρατεί συγκρατημένη αισιοδοξία ότι αυτή τη φορά θα βρεθεί κοινός τόπος.
Τελικές αποφάσεις για κοινή έκδοση χρέους από τους ηγέτες
Οι υπουργοί συμφωνούν ότι κάθε χώρα μπορεί να χρησιμοποιήσει ένα πόσο ίσο με το 2% του ΑΕΠ της από τους πόρους του ESM χωρίς μνημόνια
Αναφορικά με τις διαφωνίες σε σχέση με την αξιοποίηση των 410 δισ. ευρώ του ESM οι υπουργοί συμφωνούν ότι κάθε χώρα μπορεί να χρησιμοποιήσει ένα πόσο ίσο με το 2% του ΑΕΠ της από τους πόρους του ταμείου χωρίς υποχρέωση μνημονίου ούτε ελέγχους από τρόικα.
Εκείνο που ζήτησε η Ολλανδία υποστηριζόμενη και από άλλες χώρες του βορρά είναι να υπάρχει ρητή δέσμευση των χωρών που θα συμμετάσχουν ότι μόλις περάσει η κρίση θα επαναφέρουν τα δημοσιονομικά τους σε ισορροπία. Η Ιταλία δεν δέχεται καμία δέσμευση θεωρώντας ότι τα χρήματα πρέπει να δοθούν χωρίς κανέναν όρο. Είναι προφανές ότι οι διαφωνίες έχουν να κάνουν πολύ περισσότερο με την σωτερική πολιτική κατάσταση στα κράτη- μέλη παρά με την ουσία.
Σχετικά με την κοινή έκδοση χρέους στόχος είναι να υπάρξει αύριο μια διατύπωση τέτοια που θα παραπέμπει στη σύσταση ενός μηχανισμού, ο οποίος θα ενταχθεί στο ευρύτερο σχέδιο για την ανάκαμψη της οικονομίας μετά την λήξη της πανδημίας. Σε κάθε περίπτωση την τελική απόφαση στο θέμα αυτό θα την λάβουν οι ηγέτες της Ευρωζώνης και όχι οι υπουργοί.
Νίκος Μπέλλος, Βρυξέλλες
</doc>
<doc docid='dw_53046700' lang='ell' type='mono' source='https://www.dw.com/el/el/απροστάτευτοι-οι-ρομά-στην-κρίση-του-κορωνοϊού/a-53046700' term='κορωνοϊός'>
Ηλικιωμένοι και άνθρωποι με υποκείμενα νοσήματα, γιατροί και νοσηλευτές είναι αυτοί, οι οποίοι είναι περισσότερο εκτεθειμένοι στον κορωνοϊό. Υπάρχει όμως και μια ομάδα συμπολιτών μας για την οποία γίνεται ελάχιστα λόγος. Πρόκειται για τους Ρομά. Η 8η Απριλίου έχει καθιερωθεί ως Παγκόσμια Ημέρα των Ρομά. Φέτος είναι  όμως μια διαφορετική χρονιά και γι αυτούς. Οι καταυλισμοί τους σε πολλές χώρες της νοτιοανατολικής Ευρώπης απειλούνται από μια πραγματική ανθρωπιστική καταστροφή εξαιτίας του κορωνοϊού.
Στην πλειονότητά τους διαβιούν κάτω από άθλιες συνθήκες και δεν έχουν πρόσβαση σε ασφαλείς συνθήκες υγιεινής. Εξαιτίας της κρίσης πολλοί από αυτούς είναι ακόμα περισσότερο εκτεθειμένοι στη φτώχεια, μη μπορώντας να βγουν στους δρόμους και να περισυλλέξουν πλαστικά, μέταλλα, τρόφιμα ή να πουλήσουν λουλούδια.
Και δεν είναι μόνο αυτό. Δεν είναι εκτεθειμένοι μόνο στη φτώχεια αλλά και σε έναν ιδιότυπο ρατσισμό. Σε μερικές χώρες, όπως η Σλοβακία, η Ρουμανία και η Βουλγαρία, οι Ρομά έχουν τεθεί προληπτικά σε καραντίνα ή οι καταυλισμοί τους είναι περιχαρακωμένοι από την αστυνομία.
Στρατός και αστυνομία σε καταυλισμούς
Μια ομάδα συμπολιτών μας για την οποία γίνεται ελάχιστα λόγος...
Εκτιμάται ότι δέκα με δώδεκα εκατομμύρια Ρομά ζουν στην Ευρώπη. Πρόκειται για τη μεγαλύτερη μειονότητα. Οι μισοί από αυτούς διαβιούν στην Τσεχία, τη Σλοβακία, την Ουγγαρία, τη Ρουμανία, τη Βουλγαρία, τη Σερβία και τη Βόρεια Μακεδονία. Στις χώρες αυτές βρίσκονται μερικοί από τους πιο άθλιους καταυλισμούς. Παρόλο που οι συνθήκες διαβίωσης είναι γνωστές στις αρχές των χωρών αυτών, δεν κάνουν τίποτα για να βελτιώσουν την κατάσταση ακόμη εν μέσω της πανδημίας του κορωνοϊού. Ο Ζέλικο Γιοβάνοβιτς από το πρόγραμμα για Ρομά της οργάνωσης Open Society Foundation προειδοποιεί ότι η κατάστασή τους θα χειροτερεύσει ακόμα περισσότερο και επισημαίνει ότι «μέχρι σήμερα η πλειονότητα της κοινωνίας δεν κατάλαβε ότι η ανεργία των Ρομά πλήττει το σύνολο της οικονομίας και οι ακροδεξιές επιθέσεις εναντίον τους πλήττουν τη δημοκρατία».
Στη Σλοβακία η νέα δεξιά συντηρητική κυβέρνηση του πρωθυπουργού Ίγκορ Μάτοβιτς αντιδρά στην κρίση του κωρονοϊού με αμφιλεγόμενο τρόπο. Ανακοινώθηκε η μαζική πραγματοποίηση τεστ σε 33 καταυλισμούς, που θα γίνουν από τον στρατό. Θα ελέγχονται κυρίως άνθρωποι που επιστρέφουν από το εξωτερικό και τα τεστ θα γίνονται από στρατιωτικούς γιατρούς, οι οποίοι θα συνοδεύονται από στρατιώτες. Ανάλογα το αποτέλεσμα άνθρωποι ή καταυλισμοί θα μπαίνουν σε καραντίνα. Ωστόσο εκπρόσωποι των Ρομά κάνουν λόγο για στιγματισμό των Ρομά μέσω της συμμετοχής του στρατού στις εξετάσεις, κάτι που τους δίνει την αίσθηση ότι το κράτος δεν ενδιαφέρεται πραγματικά για εκείνους.
Και κάποια λίγα μέτρα στήριξης…
Φωτογραφία από καταυλισμό Ρομά στη Βουλγαρία
Στη Ρουμανία και τη Βουλγαρία πάλι μεγαλύτεροι καταυλισμοί Ρομά έχουν τεθεί υπό περιορισμό από την αστυνομία και αυτό γιατί πολλοί από αυτούς παραβιάζουν τα περιοριστικά μέτρα που επιβάλει η κυβέρνηση. Η αστυνομία έχει αποκλείσει και στις δυο αυτές χώρες ολόκληρους καταυλισμούς.
Τα αστυνομικά και στρατιωτικά μέτρα σπάνια όμως συνοδεύονται από άλλα μέτρα στήριξης των Ρομά. Σε λίγες περιπτώσεις όμως γίνεται κι αυτό. Στη Σλοβακία για παράδειγμα μερικοί δήμοι διέθεσαν μια κινητή μονάδα πόσιμου νερού. Στη ρουμανική πόλη Κλαουζενμπούργκ μοιράστηκαν σε 300 οικογένειες τρόφιμα και αντισηπτικά. Στην Ουγγαρία ο ακτιβιστής Αλαντάρ Χορβάτ συνέταξε μια ανοιχτή επιστολή προς την κυβέρνηση, η οποία περιελάμβανε ένα σχέδιο εννέα σημείων για την αντιμετώπιση της κρίσης για τους Ρομά. Μέχρι σήμερα δεν έχει πάρει απάντηση.
Κένο Βέρσεκ
Επιμέλεια: Μαρία Ρηγούτσου
</doc>
<doc docid='dw_53054668' lang='ell' type='mono' source='https://www.dw.com/el/el/στροφή-της-αθήνας-στο-ζήτημα-του-ασύλου/a-53054668' term='κορωνοϊός'>
«Στροφή 180 μοιρών κάνει η Αθήνα. Όπως πληροφορήθηκε η Die Welt από κυβερνητικούς κύκλους, πρόσφυγες και μετανάστες που πέρασαν παράνομα από την Τουρκία στην Ελλάδα τον Μάρτιο αποκτούν πρόσβαση στη διαδικασία ασύλου», γράφει η γερμανική εφημερίδα με τίτλο «Αίτηση ασύλου μπορούν τελικά να καταθέσουν 1.800 παράνομοι μετανάστες». Η Die Welt επισημαίνει: «Από το πρωί της Δευτέρας περίπου 1.800 που ζουν στα κλειστά κέντρα στη Μαλακάσα και τις Σέρρες απαντούν στο ερώτημα αν θέλουν να καταθέσουν αίτηση ασύλου. Έχουν ωστόσο και μια δεύτερη επιλογή. Να επιστρέψουν οικειοθελώς στην πατρίδα τους. Σε αυτή την περίπτωση θα λάβουν από τις ελληνικές αρχές 2.000 ευρώ ανά άτομο».
Στη Γερμανία, κατ’ αρχήν, 50 προσφυγόπουλα
Οικογένεια προσφύγων στη Σάμο τον Φεβρουάριο
Αρκετά γερμανικά μέσα ενημέρωσης αναφέρονται στην αναμενόμενη μεταφορά την ερχόμενη εβδομάδα ανήλικων και ασυνόδευτων προσφυγόπουλων από προσφυγικά κέντρα στα ελληνικά νησιά στη Γερμανία. Mερικοί ενδεικτικοί τίτλοι διαδικτυακών εκδόσεων: «Έρχονται 50 προσφυγόπουλα» (Süddeutsche Zeitung) και «Η Γερμανία επιτρέπει την είσοδο σε 50 προσφυγόπουλα» (Zeit Online).
«Μέσα στην επόμενη εβδομάδα θα φθάσουν τα πρώτα παιδιά στη Γερμανία. Θα φιλοξενηθούν στο κρατίδιο της Κάτω Σαξωνίας για 14 μέρες, όσο δηλαδή διαρκεί η καραντίνα», γράφει η Zeit Online. Η γερμανική ιστοσελίδα παρατηρεί: «Η Γερμανία θα δεχθεί στο έδαφός της το επόμενο διάστημα περισσότερους ανήλικους από τα νησιά του Αιγαίου. Τα συγκυβερνώντα κόμματα είχαν αποφασίσει τον Μάρτιο τη μεταφορά 1.000 έως 1.500 παιδιών στη Γερμανία. Η απόφαση του κυβερνητικού συνασπισμού  αφορά παιδιά κάτω των 14 ετών που είναι είτε ασυνόδευτα, είτε βαριά άρρωστα».
Το Spiegel Online φιλοξενεί δηλώσεις του γερμανού υπουργού Εσωτερικών Χορστ Ζεεχόφερ, ο οποίος τονίζει: «Συμφωνήσαμε ότι η Γερμανία θα συμμετέχει στη φιλοξενία προσφυγόπουλων και τηρούμε την υπόσχεσή μας».
Κρούσματα κορωνοϊού στη Ριτσώνα
Οικογένεια προσφύγων στη Σάμο τον Φεβρουάριο
«23 κρούσματα έχουν καταγραφεί στη Ριτσώνα, δεν έχει επιβληθεί ωστόσο πραγματικά καραντίνα. Οι αρχές έχουν αποκλείσει τη δομή. Στο εσωτερικό αναπτύσσεται μια επικίνδυνη δυναμική», σημειώνει σε ρεπορτάζ το Spiegel Online με τίτλο «Βοηθήστε μας, δεν είμαστε πια ασφαλείς εδώ μέσα». Η γερμανική ιστοσελίδα σημειώνει: «Από τότε που η δομή μετατράπηκε οριστικά σε φυλακή η 16χρονη Αφγανή Παρβάνα Αμίρι έρχεται κάθε μέρα στην κεντρική είσοδο κρατώντας πανό που γράφει “Βοηθήστε μας, δεν είμαστε πια ασφαλείς εδώ μέσα”.
Σύμφωνα με πληροφορίες του Der Spiegel τα 23 άτομα που έχουν προσβληθεί εξακολουθούν να μένουν με τις οικογένειές τους. Κατά συνέπεια αναμένεται ότι και άλλα μέλη των οικογενειών τους έχουν μολυνθεί. Κανένα από τα 23 άτομα αφρικανικής προέλευσης δεν έχει ωστόσο παρουσιάσει συμπτώματα. Οι εν λόγω άνδρες και γυναίκες αρνούνται να εγκατασταθούν στους ειδικά διαμορφωμένους χώρους της δομής. Εργαζόμενοι στη δομή της Ριτσώνας ισχυρίζονται ότι τα 23 άτομα είναι υγιή, ότι αισθάνονται θύματα διακρίσεων και στιγματισμένα από τα τεστ για κορωνοϊό. Βίντεο από το εσωτερικό της δομής δείχνουν ότι οι αιτούντες άσυλο ζουν πολύ κοντά ο ένας με τον άλλο. Είναι αδύνατο να τηρηθούν αποστάσεις, ενώ η απαγόρευση κυκλοφορίας δεν τηρείται από όλους. Και είναι πολύ δύσκολο για τα λίγα άτομα του προσωπικού ασφαλείας να επιβάλουν τους ισχύοντες κανόνες».
Άλλο ευρωομολόγο, άλλο κορωνο-ομόλογο
Είναι η ευρωζώνη ένα σύνολο;
«Ευρωομολόγο και κορωνο-ομολόγο περιγράφουν στην ουσία ένα μέσο, με τη βοήθεια του οποίου η ευρωζώνη ως σύνολο αποκτά τη δυνατότητα να αντλήσει χρήματα στις διεθνείς αγορές», σχολιάζει η Süddeutsche Zeitung με τίτλο «Το όνομα αποκαλύπτει τις προθέσεις». Γράφει η γερμανική εφημερίδα: «Το ευρωομολόγο είναι ένα εργαλείο, που δεν είχε προβλεφθεί, όταν εισήχθη το ευρώ, για ένα σημαντικό λόγο. Κάθε κράτος φέρει τη δική του ευθύνη για την οικονομική πολιτική του. Το κορωνο-ομόλογο ωστόσο θεωρείται είδος βοήθειας για να αντιμετωπιστεί μια κατάσταση έκτακτης ανάγκης που αφορά την ευρωζώνη στο σύνολό της. Δεν τίθεται πλέον το ζήτημα σωστής ή λανθασμένης δημοσιονομικής πολιτικής, αλλά για τη διάσωση κρατών και εν τέλει του κοινού ευρωπαϊκού οικοδομήματος. Ένα κορωνο-ομολόγο έχει συνεπώς νόημα ως εργαλείο ορισμένου χρόνου. Όλα τα επιχειρήματα κατά του ευρωομολόγου, τα οποία παραθέτει κυρίως η Γερμανία, είναι επί της αρχής ορθά. Στην προκειμένη περίπτωση ωστόσο είναι λανθασμένα».
Στέφανος Γεωργακόπουλος
</doc>
<doc docid='dw_53049921' lang='ell' type='mono' source='https://www.dw.com/el/el/ο-κορωνοϊός-απειλεί-τους-γερμανούς-εθνολαϊκιστές/a-53049921' term='κορωνοϊός'>
Περισσότεροι συνοριακοί έλεγχοι και οικονομική ενίσχυση των μαθητευόμενων. Σε αυτά τα λίγα περιορίζονται μέχρι στιγμής οι βασικές προτάσεις του εθνολαϊκιστικού και ακροδεξιού κόμματος Εναλλακτική για τη Γερμανία AfD. Και αυτό μετά την αρχική παράλυση που προκάλεσε ο κορωνοϊός στο κόμμα, που είχε εξαφανιστεί από το πολιτικό προσκήνιο τις πρώτες εβδομάδες της πανδημίας.
Εξαρχής φάνηκε ότι το AfD δεν ξέρει πώς να διαχειριστεί την κατάσταση. Επιπλέον έγιναν εμφανείς και οι τεράστιες διαφωνίες εντός του κόμματος όσον αφορά βασικά ερωτήματα των ημερών. Κορυφαία στελέχη αδυνατούν να βρουν κοινό παρονομαστή τόσο στο ερώτημα πόσο απειλητικός είναι πραγματικά ο ιός όσο και ως προς τα μέτρα που έλαβε μέχρι στιγμής η κυβέρνηση της καγκελαρίου Μέρκελ.
Κανονική γρίπη;
«Υπάρχουν άνθρωποι στο AfD που εκτιμούν ότι πρόκειται για μια κανονική γρίπη», αναφέρει η επικεφαλής της Κ.Ο. Αλίς Βάιντελ
Την ώρα που πολλά στελέχη του κόμματος, για παράδειγμα, έχουν σημάνει συναγερμό καλώντας στην απαρέγκλιτη τήρηση των περιοριστικών μέτρων, άλλοι τηρούν μια αρκετά επιφυλακτική, αν όχι απορριπτική στάση. «Όπως και στον πληθυσμό εν γένει, έτσι και στην κοινοβουλευτική μας ομάδα υπάρχουν άνθρωποι που εκτιμούν ότι πρόκειται για μια κανονική γρίπη», επισημαίνει η επικεφαλής της Κ.Ο. του AfD Αλίς Βάιντελ.
Έντονη εσωκομματική αντιπαράθεση προκλήθηκε την περασμένη Παρασκευή όταν το ένα τέταρτο των βουλευτών του κόμματος κατάφερε να επιβάλει τη σύγκλιση για σήμερα Τρίτη της Κ.Ο. με τα εξής θέματα στην ημερήσια διάταξη: «Περαιτέρω βήματα στην κρίση του κορωνοϊού» και «Στρατηγικές εξόδου».
«Θα συμμετάσχω μόνον εάν διασφαλιστεί ένας αρκετά μεγάλος χώρος», επισήμανε βουλευτής του κόμματος από την Βόρεια Ρηνανία Βεστφαλία. «Παρότι είναι σημαντικό να συνοψίσουμε τις προτάσεις μας για μια στρατηγική εξόδου, θα προτιμούσα να είχαμε συγκαλέσει την κοινοβουλευτική μας ομάδα μετά το Πάσχα», δήλωσε η Αλίς Βάιντελ.
Σε αντίθεση με όλες τις υπόλοιπες κοινοβουλευτικές ομάδες, η Κ.Ο. των εθνολαϊκιστών συνήλθε κανονικά ήδη και την προηγούμενη εβδομάδα. Η μόνη αλλαγή ήταν οι αποστάσεις μεταξύ των βουλευτών. Με φόντο τα εκτεταμένα περιοριστικά μέτρα και τις συνεχείς εκκλήσεις της κυβέρνησης να τηρηθούν και τις ερχόμενες εβδομάδες και ειδικά κατά τη διάρκεια του Πάσχα, πολλοί, ακόμη και εντός του AfD, θεωρούν ότι η νέα σύγκλιση της Κ.Ο. στέλνει στην παρούσα φάση ένα λάθος μήνυμα στους πολίτες.
Όταν το AfD «υποστηρίζει» τα μέτρα της κυβέρνησης
«Υποστηρίξαμε το πακέτο μέτρων της κυβέρνησης διότι το θεωρούμε γενικά αναγκαίο»
Ποιες είναι όμως εν τέλει οι βασικές θέσεις του κόμματος για την παρούσα κρίση; Σε εισήγηση που επρόκειτο να απασχολήσει την Κ.Ο. αναφέρεται μεταξύ άλλων: «Πολλά συνηγορούν υπέρ του ότι ο συνολικός αριθμός των θανάτων στη Γερμανία λόγω κορωνοϊού δεν πρόκειται να αυξηθεί σημαντικά». Ο υπογράφων υποστηρίζει ότι μέσα μαζικής ενημέρωσης και πολιτικοί διαδίδουν συνειδητά ψευδή στοιχεία «προκαλώντας τεράστια ανασφάλεια στους πολίτες».
Διαφορετική φαίνεται να είναι όμως η ανάγνωση της επικεφαλής της Κ.Ο. Βάιντελ: «Υποστηρίξαμε το πακέτο μέτρων της κυβέρνησης διότι το θεωρούμε γενικά αναγκαίο», Διευκρίνισε ωστόσο ότι οι περιορισμοί είναι τόσο δραστικοί, που θα πρέπει να ελέγχεται σε τακτά χρονικά διαστήματα η καταλληλότητα και αναγκαιότητά τους.
Αυτό που αποσιωπά η Βάιντελ είναι ωστόσο το γεγονός ότι στην κρίσιμη ψηφοφορία για την προσωρινή άρση του λεγόμενου «χρεόφρενου», που ήταν η βασική προϋπόθεση για τα κρατικά πακέτα βοήθειας, το κόμμα της δεν συντάχθηκε με το γενικό ρεύμα. Τρεις βουλευτές καταψήφισαν και 54 απείχαν από μια ψηφοφορία όπου ακόμη και Αριστερά, Πράσινοι και Φιλελεύθεροι στήριξαν την πρόταση της συγκυβέρνησης.
Την ίδια ώρα οι τελευταίες δημοσκοπήσεις δείχνουν μια συνεχή καθοδική πορεία του κόμματος. Σύμφωνα με το τελευταίο Deutschlandtrend το AfD λαμβάνει μόλις 10% στην πρόθεση ψήφου. «Τα ποσοστά αυτά δε με σοκάρουν», σχολίασε ο αντιπρόεδρος του κόμματος Κρουπάλα. «Οι εποχές κρίσης δεν ενδείκνυνται για αντιπολίτευση. Αυτό δεν αφορά μόνον το AfD». Απομένει να επιβεβαιωθεί και στην πράξη.
Άννε-Μπέατρις Κλάσμαν
Επιμέλεια: Κώστας Συμεωνίδης
</doc>
<doc docid='dw_53048039' lang='ell' type='mono' source='https://www.dw.com/el/el/eurogroup-οι-διαφωνίες-για-το-κορωνοομόλογο-παραμένουν/a-53048039' term='κορωνοϊός'>
Στη λήψη των πρώτων σημαντικών ευρωπαϊκών μέτρων για την αντιμετώπιση των σοβαρότατων επιπτώσεων του κορωνοϊού στην οικονομία, αναμένεται να προχωρήσουν σήμερα το απόγευμα οι υπουργοί Οικονομικών της Ευρωζώνης, ενώ το ζητούμενο στην παρούσα φάση για τις χώρες του νότου είναι να κρατήσουν ζωντανό το θέμα που διχάζει, την από κοινού έκδοση χρέους, δηλαδή του  κορωνοομόλογου.
Από τη χθεσινή προπαρασκευαστική συνεδρίαση των τεχνοκρατών του Εurogroup, προέκυψε ότι οι υπουργοί Οικονομικών θα μπορούσαν σήμερα να συμφωνήσουν στην αξιοποίηση των διαθέσιμων χρημάτων του Ευρωπαϊκού Μηχανισμού Σταθερότητας, του ESM, που ανέρχονται σε 410 δισεκατομμύρια ευρώ.
Το σχέδιο προβλέπει τη δυνατότητα κάθε χώρας να χρησιμοποιήσει ένα ποσό του εν λόγω ταμείου ίσο με το 2% του ΑΕΠ της, δηλαδή στην περίπτωση της Ελλάδας γύρω στα 4 δισ. ευρώ. Τα χρήματα αυτά θα έχουν τη μορφή δανείου για 10 χρόνια με δυνατότητα παράτασης, ενώ δεν θα συνοδεύονται από προϋποθέσεις, όπως μνημόνια ή μεταρρυθμίσεις, απλώς θα διατεθούν αποκλειστικά στους τομείς της υγείας και για την ανάκαμψη της οικονομίας.
Στήριξη των θέσεων εργασίας και των επιχειρήσεων
Στο τραπέζι και η πρόταση των Γάλλων για την από κοινού έκδοση χρέους 10ετούς διάρκειας
Οι υπουργοί Oικονομικών αναμένεται επίσης να εγκρίνουν την σύσταση ευρωπαϊκού εργαλείου που θα συγκεντρώσει πόρους 100 δισ. ευρώ και θα παρέχει δάνεια στα κράτη-μέλη, τα οποία με τη σειρά τους θα προστατεύσουν προσωρινά τις θέσεις εργασίας, τους εργαζόμενους και τους αυτοαπασχολούμενους από τον κίνδυνο απόλυσης και απώλειας εισοδήματος.
Τέλος το Εurogroup αναμένεται να αυξήσει σημαντικά τους πόρους της ΕΤΕπ εγκρίνοντας κρατικές εγγυήσεις ύψους 25 δισ. ευρώ, οι οποίες θα επιτρέψουν την άντληση από τις αγορές περίπου 200 δισ. ευρώ με εξαιρετικά ευνοϊκούς όρους, ποσό που θα διατεθεί για τη στήριξη των μικρομεσαίων επιχειρήσεων μέσω δανείων προκειμένου να ξεπεράσουν το σοκ.
Στο επίμαχο ζήτημα του κορωνοομόλογου, οι διαφωνίες μεταξύ των χωρών του νότου και του βορρά εξακολουθούν να υφίστανται. Στο τραπέζι υπάρχουν και άλλες εναλλακτικές προτάσεις, όπως αυτή των Γάλλων για την από κοινού έκδοση χρέους 10ετούς διάρκεια, το οποίο θα μπορούσε να φτάσει περίπου στα 400 δισ. ευρώ και θα διατεθεί αποκλειστικά για την ανάκαμψη της οικονομίας. Ωστόσο, σήμερα δεν αναμένονται αποφάσεις για το συγκεκριμένο θέμα και το πιθανότερο σενάριο είναι να παραπεμφθεί προς συζήτηση στη συνεδρίαση των Ευρωπαίων ηγετών, που θα ακολουθήσει τις επόμενες μέρες.
Nίκος Μπέλλος, Βρυξέλλες
</doc>
<doc docid='dw_53047109' lang='ell' type='mono' source='https://www.dw.com/el/el/στην-εντατική-ο-τζόνσον-αισθητή-η-απουσία-του/a-53047109' term='κορωνοϊός'>
Στην εντατική  νοσηλεύεται ο πρωθυπουργός της Βρετανίας από την Δευτέρα το βράδυ, μετά την επιδείνωση της υγείας του, λόγω του κορωνοϊού. Ο Μπόρις Τζόνσον ταλαιπωρείται τις τελευταίες δέκα ημέρες από υψηλό πυρετό που δεν πέφτει και βήχα. Έως την Κυριακή το βράδυ, όταν η μεταφορά του στο πανεπιστημιακό νοσοκομείο St. Thomas κρίθηκε απαραίτητη από την ιατρική ομάδα που τον παρακολουθεί.
Η τελευταία εμφάνιση του Μπόρις Τζόνσον ήταν το βράδυ της περασμένης Τετάρτης στην εξώπορτα της πρωθυπουργικής κατοικίας στην Ντάουνινγκ Στριτ για να συμμετάσχει στο χειροκρότημα του βρετανικου λαού προς όλους τους εργαζόμενους του Εθνικού Συστήματος Υγείας (NHS). Ήταν φανερά καταβεβλημένος, χλωμός με ατημέλητη εμφάνιση.
Τα ηνία της κυβέρνησης για την ώρα στον υπΕξ
Στην εντατική του νοσοκομείου St Thomas του Λονδίνου νοσηλεύεται από τη Δευτέρα ο Μπόρις Τζόνσον
Με δική του απόφαση αλλά και σύμφωνα με το πρωτόκολλο, τον συντονισμό της κυβέρνησης ανέλαβε ο Ντομινίκ Ραάμπ, υπουργός Εξωτερικών. Σε μια τόσο κρίσιμη στιγμή για τη χώρα με την πανδημία σε έξαρση και την οικονομική κρίση επί θύραις, είναι αισθητή η απουσία του Μπόρις Τζόνσον, που με το πλεόνασμα αισιοδοξίας και την ενεργητικότητα του ενισχύει την εμπιστοσύνη των πολιτών ειδικά δε των εκατομμυρίων ψηφοφόρων του.
Ηγέτες από όλο τον κόσμο απέστειλαν ευχές για ταχεία ανάρρωση στον βρετανό πρωθυπουργό και την εγκυμονούσα μνηστή του που αναρρώνει από τον ιό. Ο Μπόρις Τζόνσον έχει άλλα πέντε παιδιά. Τέσσερα με την πρώην σύζυγό του και ένα εκτός γάμου από τη σχέση του με δημοσιογράφο.
Μαρία Καστρισιανάκη, Λονδίνο
</doc>
<doc docid='dw_53045694' lang='ell' type='mono' source='https://www.dw.com/el/el/greys-anatomy-και-prada-βοηθούν-γιατρούς/a-53045694' term='κορωνοϊός'>
Ποιος να το πίστευε; Γνωστές τηλεοπτικές σειρές συστρατεύονται για την αντιμετώπιση του κωρονοϊού στις ΗΠΑ. Όπως και σε πολλές χώρες του κόσμου, τα νοσοκομεία διαμαρτύρονται για σοβαρές ελλείψεις σε υλικό προστασίας για γιατρούς και νοσηλευτές. Ένα νοσοκομείο στο Λος Άντζελες δέχθηκε μια περίεργη δωρεά από την πολύ γνωστή τηλεοπτική σειρά "Grey's Anatomy". Προστατευτικές στολές για γιατρούς και νοσηλευτές είναι ύψιστης σημασίας αυτή την περίοδο, τόνισε μια γιατρός μιλώντας στο ABC 7.
Εκτός όμως από τις ποδιές και τα γάντια από τη σειρά "Grey's Anatomy" παραδόθηκαν και περίπου 300 αναπνευστικές μάσκες τύπου Ν95 από τη σειρά Station 19, δήλωσε η Κρίστα Βέρνοφ, παραγωγός και των δυο σειρών, μιλώντας στον τηλεοπτικό σταθμό ABC και στην εκπομπή «Καλημέρα Αμερική». Ο Αλέξι Χάλεϊ, παραγωγός της τηλεοπτικής σειράς "The Rookie", έγραψε στο twitter ότι έψαξε καλά τα σκηνικά και ό,τι θεώρησε χρήσιμο, το πακέταρε και το έστειλε στο πανεπιστημιακό νοσοκομείο του Λος Άντζελες.  Όπως έγραψε, πιστεύει ότι ακόμα και μικρές δωρεές μπορούν να βοηθήσουν σε αυτές τις κρίσιμες ώρες.
Στο ίδιο μήκος κύματος και ο βρετανικός σταθμός BBC, o οποίος δήλωσε ότι θα χαρίσει αντικείμενα από τα σκηνικά των σειρών "Holbys City"και "Casualty" στην εθνική υπηρεσία υγείας (NHS). Ο παραγωγός των τηλεοπτικών σειρών Σάιμον Χάρπερ δήλωσε ότι στόχος είναι να στηρίζουν σε αυτή την κρίση τους θαρραλέους γιατρούς.
Υψηλή ραπτική και μάσκες
110.000 μάσκες και 80.000 ποδιές από την Prada για το ιταλικό σύστημα υγείας
Δεν είναι όμως μόνο ο κόσμος του θεάματος που βοηθάει αυτή την περίοδο, αλλά και ο κόσμος της μόδας και μάλιστα της υψηλής ραπτικής. Ο γνωστός οίκος μόδας Prada δήλωσε ότι αλλάζει τη γραμμή παραγωγής στο εργοστάσιο στην Μοντόνε και θα ράβει πλέον για γιατρούς και νοσηλευτές. Τον Απρίλιο υπολογίζεται περίπου 110.000 μάσκες και 80.000 ποδιές να είναι έτοιμες και να προσφερθούν στο σύστημα υγείας.
Και στη Γερμανία πάντως η οικογενειακή επιχείρηση Trigema άλλαξε τη γραμμή παραγωγής και δήλωσε πως θα παράγει πλέον για το ιατρικό προσωπικό. Η επιχείρηση δήλωσε πως μπορεί να παράγει μέχρι και 100.000 μάσκες την εβδομάδα.
Ο όμιλος πολυτελών ειδών LVMH Moet Hennessy Louis Vuitton δήλωσε ότι τις επόμενες εβδομάδες θα δώσει εντολή να κατασκευαστούν στην Κίνα 40 εκατομμύρια ιατρικές μάσκες. Ανάμεσά τους θα είναι και πάνω από δέκα εκατομμύρια μάσκες υψηλής προστασίας FFP2.
Στη μάχη και τα εργαστήρια των θεάτρων
Εργαστήρια πολλών γερμανικών θεάτρων ράβουν μάσκες για όσους έχουν ανάγκη
Και δεν είναι μόνο αυτό. Τα εργαστήρια πολλών θεάτρων στη Γερμανία συμβάλλουν και αυτά ράβοντας μάσκες. Το σκηνογραφικό εργαστήριο του Θεάτρου Βόννης δήλωσε ότι θα ράβει περίπου 1.000 μάσκες την εβδομάδα, τις οποίες θα δίνει στην αστυνομία και στους πυροσβέστες. Ακόμη και εργαζόμενοι στις όπερες και τα μπαλέτα του Βερολίνου ράβουν μάσκες για τα γηροκομεία.
Και η αλυσίδα της προσφοράς δεν σταματάει εκεί. Πολλοί πολίτες προσπαθούν με κάθε τρόπο, αξιοποιώντας και τις δυνατότητες των μέσων κοινωνικής δικτύωσης, να βοηθήσουν ώστε όσοι έχουν ανάγκη να έχουν καιν μάσκα.
Σβεν Τένιγκες, Πάουλα Ρέσλερ
Επιμέλεια: Μαρία Ρηγούτσου
</doc>
<doc docid='dw_53044686' lang='ell' type='mono' source='https://www.dw.com/el/el/η-μερική-απασχόληση-φρενάρει-την-ύφεση/a-53044686' term='κορωνοϊός'>
Η υπαγωγή επιχειρήσεων και εργαζομένων σε καθεστώς μερικής και εκ περιτροπής απασχόλησης μειώνει στο μισό την προκληθείσα από την πανδημία του κορωνοϊού ύφεση της οικονομίας. Αυτό είναι το κεντρικό συμπέρασμα έρευνας που πραγματοποίησε η IW Consult (υπάγεται στο Ινστιτούτο της Γερμανικής Οικονομίας) για λογαριασμό της Ένωσης Βαυαρικής Οικονομίας (vbw).
Όπως προκύπτει από την έρευνα η μείωση των οικονομικών επιδόσεων της Γερμανίας θα ήταν κατά 45% μεγαλύτερη σε περίπτωση που δεν είχε υιοθετηθεί παγγερμανικά το μοντέλο της μερικής και εκ περιτροπής απασχόλησης. Αυτό δείχνει ξεκάθαρα την αποτελεσματικότητα του εργαλείου, επισήμανε ο διευθυντής της vbw Μπέρτραμ Μπροσάρντ.
Η διατήρηση των θέσεων εργασίας με τη βοήθεια των προγραμμάτων επιδότησης μειωμένου ωραρίου εργασίας είναι ένα μοντέλο που απέδειξε τη χρησιμότητά του ήδη την εποχή της οικονομικής και δημοσιονομικής κρίσης, ανέφερε ο ίδιος. Όπως επισήμανε, αποφασιστικής σημασίας είναι «ότι διατηρώντας το προσωπικό τους (σσ. μέσω του προγράμματος) οι επιχειρήσεις θα μπορέσουν να ανεβάσουν πολύ γρηγορότερα ρυθμούς μετά την κρίση». Σε χώρες, αντίθετα, που δεν έχουν αντίστοιχα προγράμματα βραχυχρόνιας επιδότησης μειωμένου ωραρίου εργασίας πρέπει να γίνουν καταρχάς επαναπροσλήψεις των απολυμένων και αυτό «απαιτεί όχι μόνον χρόνο αλλά και χρήμα».
Εξαιρετικά χαμηλό το γερμανικό επίδομα
Όποιος εργάζεται πλέον μόνον 3 μέρες την εβδομάδα, συνεχίζει να λαμβάνει το 60% του μισθού του από τον εργοδότη
Στη Γερμανία το επίδομα μερικής και εκ περιτροπής απασχόλησης ανέρχεται στο 60% επί των καθαρών αποδοχών για άτεκνους και 67% για όσους έχουν παιδιά. Όποιος, για παράδειγμα, εργάζεται πλέον μόνον 3 μέρες την εβδομάδα, συνεχίζει να λαμβάνει το 60% του μισθού του από τον εργοδότη. Το υπόλοιπο 40% καλύπτεται κατά 60% και 67% από την Ομοσπονδιακή Υπηρεσία Εργασίας. Το ίδιο ισχύει και για τις περιπτώσεις που οι επιχειρήσεις αναστέλλουν το 100% των δραστηριοτήτων τους.
Το γερμανικό επίδομα είναι από τα χαμηλότερα της Ευρώπης, εντούτοις πληρώνεται για μεγαλύτερο χρονικό διάστημα (έως 12 μήνες). Στην Ιρλανδία και βάσει του αντίστοιχου μοντέλου καταβάλλεται το 100% επί του καθαρού μηνιαίου μισθού, στην Αυστρία 80-90%, στη Γαλλία 84% ενώ στην Ισπανία το 70%.
Πάντως πληροφορίες των γερμανικών μέσων ενημέρωσης θέλουν την κυβέρνηση Μέρκελ να εξετάζει το ενδεχόμενο σημαντικής αύξησης του επιδόματος από το 60% για άτεκνους σήμερα, στο 80%.
Κώστας Συμεωνίδης
</doc>
<doc docid='dw_53043259' lang='ell' type='mono' source='https://www.dw.com/el/el/αβάσιμοι-οι-γερμανικοί-φόβοι-για-το-κορωνοομόλογο/a-53043259' term='κορωνοϊός'>
«Η ώρα της αλληλεγγύης» επιγράφει δημοσίευμά της η Handelsblatt με αφορμή τη συζήτηση για την έκδοση ή όχι «κορωνοομολόγου», το οποίο θα αμοιβαιοποιεί το χρέος, όπως ζητούν εννέα χώρες, ανάμεσά τους και η Ελλάδα. Η εφημερίδα σημειώνει: «Ο φόβος πολλών Γερμανών ότι με την έκδοση κορωνοομολόγου θα υπέγραφαν λευκή επιταγή στις χώρες του Νότου είναι αβάσιμος. Η βοήθεια θα μπορεί χρησιμοποιηθεί μόνο στοχευμένα στον αγώνα για την αντιμετώπιση της πανδημίας.H στήριξη μόνο στον Ευρωπαϊκό Μηχανισμό Σταθερότητας (ESM), όπως προκρίνει το Βερολίνο, θα βύθιζε χώρες όπως την Ιταλία ακόμα περισσότερο κάτω από το βάρος των χρεών. Ακόμα και η παρέμβαση της ΕΚΤ δεν θα ήταν σε θέση να μειώσει τα σπρεντ σε ένα ανεκτό επίπεδο.»
Και η εφημερίδα καταλήγει: «Δεν θα πρέπει να κυριαρχήσουν οι παλιές προκαταλήψεις, αλλά η οικονομική και η πολιτική λογική για την καταπολέμηση της κρίσης. Πολύ πιθανόν στο τέλος να καταλήξουμε σε ένα οικονομικό μείγμα από πολλά εργαλεία. ‘Δεν είναι η στιγμή να αναζητήσουμε αποδιοπομπαίους τράγους ή να βυθιστούμε στον πανικό και να ακολουθήσουμε τα πιο άγρια ένστικτά μας. Η κρίση μπορεί μόνο μέσα από τον ορθολογισμό, την ενσυναίσθηση και την αλληλοκατανόηση εντός και εκτός των συνόρων μας να αντιμετωπιστεί’ γράφει ο πρώην επικεφαλής της ευρωπαϊκής διπλωματίας Χαβιέ Σολάνα, που ασθενεί από κορωνοϊό στη Μαδρίτη. Και έτσι ακριβώς είναι τα πράγματα».
Το παλιό αγεφύρωτο χάσμα
Η παλιά αντιπαράθεση Βορρά και Νότου
Για το ίδιο θέμα γράφει η Süddeutsche Zeitung: «Είναι η μέρα των αποφάσεων: αυτή την Τρίτη οι υπουργοί Οικονομικών της ΕΕ συζητούν μέσω τηλεδιάσκεψης τρόπους στήριξης των κρατών-μελών που έχουν περιέλθει σε δυσκολία εξαιτίας της κρίσης του κορωνοϊού. Στο τραπέζι βρίσκεται ένα πακέτο μισού τρισεκατομμυρίου ευρώ. Το ερώτημα όμως που τίθεται είναι εάν τα χρήματα επαρκούν για να γεφυρωθεί η αντιπαράθεση, την οποία ανέδειξε ένα παλιό χάσμα μεταξύ Βορρά και Νότου, μεταξύ των χωρών που αποταμιεύουν και των χωρών που είναι υπερχρεωμένες. Ένα χάσμα που δυσκόλεψε πολύ την αντιμετώπιση της χρηματοπιστωτικής κρίσης».
Μια συζήτηση που μάλλον θα συνεχιστεί …
Η Ευρώπη δοκιμάζεται από τη νέα κρίση
Τέλος, η Frankfurter Allgemeine Zeitung γράφει για τα ευρωομόλογα: «Θα καταφέρουν να κάνουν ένα βήμα μπροστά οι υπουργοί Οικονομικών της ΕΕ στη διαρκή αντιπαράθεση που έχουν με αφορμή ένα οικονομικό πακέτο στήριξης για τις συνέπειες από την κρίση του κορωνοϊού; Μετά από μια τηλεδιάσκεψη των υφυπουργών Οικονομικών τη Δευτέρα δεν είναι καθόλου βέβαιο. Χώρες όπως η Γερμανία, η Ολλανδία και η Φινλανδία έχουν ακόμα κάποιες επιφυλάξεις σχετικά με τον αναμενόμενο συμβιβασμό. Κυρίως όμως διάφορες χώρες του Νότου θα ήθελαν να επιτύχουν μια καθαρή δέσμευση, ότι στο μέλλον, αν όχι αμέσως, θα εκδοθούν ευρωομόλογα».
Και η εφημερίδα συνεχίζει: «Οι χώρες του Βορρά αρνούνται όμως κάτι τέτοιο. Εάν δεν τα καταφέρουν τώρα οι χώρες του Νότου, τότε δεν θα τα καταφέρουν ποτέ, δήλωσε ένας ευρωπαίος διπλωμάτης. Εάν η πανδημία υποχωρήσει, τότε δεν θα υπάρχει πλέον δικαιολογητική βάση για τα ευρωομόλογα. Την ώρα που ο προεδρεύων του Eurogroup, o Πορτογάλος Μάριο Τσεντένο, φαίνεται αισιόδοξος, σε άλλες χώρες επικρατεί σκεπτικισμός. Πολύ πιθανόν η τηλεδιάσκεψη την Τρίτη να μην οδηγήσει σε συμφωνία αλλά να πρέπει η συζήτηση να συνεχιστεί».
Μαρία Ρηγούτσου
</doc>
<doc docid='dw_53042010' lang='ell' type='mono' source='https://www.dw.com/el/el/σφίγγα-η-καγκελάριος-για-τα-ευρωομόλογα/a-53042010' term='κορωνοϊός'>
Σε ξεχωριστές συνεντεύξεις τύπου η καγκελάριος Άνγκελα Μέρκελ και οι υπουργοί Οικονομικών Όλαφ Σολτς και Οικονομίας Πέτερ Αλτμάιερ παρουσίασαν τα αποτελέσματα της συνεδρίασης της διυπουργικής επιτροπής για τον κορωνοϊό τη Δευτέρα το πρωί. Τα μέτρα που συζητήθηκαν αφορούν τόσο τον υγειονομικό όσο και τον τομέα της οικονομίας. Εικασίες που κυκλοφόρησαν ότι θα ανακοινωνόταν ημερομηνία χαλάρωσης των περιορισμών δεν επιβεβαιώθηκαν. Μάλιστα η καγκελάριος άφησε να εννοηθεί ότι ενδεχομένως να θεσπιστεί η υποχρέωση χρήσης μάσκας σε δημόσιους χώρους. Όπως κατέστησε σαφές, η επιστροφή στην καθημερινότητα που επικρατούσε στη δημόσια ζωή πριν από την κρίση θα εξαρτηθεί από την πορεία της υγειονομικής κατάστασης. Πάντως οι περιορισμοί θα παραμείνουν σε ισχύ ως τις 19 Απριλίου και η άρση τους θα γίνει σταδιακά.
Σιωπή για τα ευρωομόλογα
Ευρωομόλογα; Όχι, δεν παίρνουμε, λέει το Βερολίνο
Σύμφωνα με την καγκελάριο, «με την κρίση του κορωνοϊού η ΕΕ αντιμετωπίζει τη μεγαλύτερη δοκιμασία από την ίδρυσή της». Το ζητούμενο τώρα είναι όλα τα κράτη μέλη «να βγουν πιο δυνατά από αυτή τη δοκιμασία». «Η Γερμανία θα ευημερεί όσο θα ευημερεί και η Ευρώπη» διαβεβαίωσε για να αναφερθεί στη συνέχεια στην αυριανή συνεδρίαση στο Eurogroup που αφορά ευρωπαϊκά μέτρα στήριξης προς τα κράτη-μέλη προκειμένου να αντιμετωπίσουν τις επιπτώσεις της εξάπλωσης του κορωνοϊού. Αναπτύσσοντας τις γερμανικές προτάσεις η Άνγκελα Μέρκελ τόνισε μεταξύ άλλων ότι το Βερολίνο υποστηρίζει την πρόταση μιας προληπτικής πιστωτικής γραμμής από τον Ευρωπαϊκό Μηχανισμό Σταθερότητας (ΕΣΜ) προς κράτη-μέλη της ευρωζώνης «με λιγότερους όρους». Επίσης συμφωνεί με την πρόταση της προέδρου της Κομισιόν Ούρσουλα φον ντερ Λάιεν για ενεργοποίηση του άρθρου 122 των Ευρωπαϊκών Συνθηκών που προβλέπει «ειδικά μέτρα» σε περίπτωση φυσικών καταστροφών. Σε αυτό το πλαίσιο θα μπορούσαν να διατεθούν ως και 100 δις ευρώ προκειμένου τα κράτη-μέλη να διασφαλίσουν θέσεις εργασίας, για παράδειγμα χρηματοδοτώντας την εκ περιτροπής εργασία. Το Βερολίνο είναι επίσης διατεθειμένο να συμβάλει σε ένα ευρωπαϊκό πρόγραμμα για την ανόρθωση της οικονομίας μετά το τέλος της κρίσης του κορωνοϊού. Η καγκελάριος απέφυγε όμως κάθε αναφορά στο αίτημα εννέα κρατών-μελών του Eurogroup για την έκδοση ευρωομολόγου.
Ανάλογες δηλώσεις με την κ. Μέρκελ έκανε προηγουμένως σε ξεχωριστή συνέντευξή τύπου και ο υπουργός Οικονομικών Όλαφ Σολτς. Αναφερόμενος στον ΕΣΜ τόνισε ότι έχει δημιουργηθεί για την αντιμετώπιση καταστάσεων όπως αυτή που επικρατεί σήμερα. Όπως επισήμανε, ο Μηχανισμός έχει τη δυνατότητα παροχής προληπτικών πιστωτικών γραμμών ως και 2% του Ακαθάριστου Εθνικού Προϊόντος κάθε χώρας ξεχωριστά. Αυτή η βοήθεια ανέρχεται στην περίπτωση της Ιταλίας στα 39 δις ευρώ και στην περίπτωση της Ισπανίας στα 28 δις ευρώ. Όπως διαβεβαίωσε ο κ. Σολτς, σε αντίθεση με την ελληνική κρίση χρέους τώρα δεν πρόκειται να υπάρξουν έλεγχοι από καμία τρόικα και ούτε κανόνες για την οικονομική πολιτική που θα ακολουθήσουν οι χώρες, οι οποίες θα ενταχθούν σε προγράμματα προληπτικής πιστωτικής γραμμής. Ο Όλαφ Σολτς εξέφρασε πάντως τη πεποίθηση ότι ως την Τρίτη οι ευρωπαίοι υπουργοί Οικονομικών θα καταλήξουν «σε μια κοινή γραμμή».
Επιπλέον μέτρα για τις επιχειρήσεις
Σολτς και Αλτμάιερ ανακοινώνουν τα νέα μέτρα στήριξης της γερμανικής οικονομίας
Στη συνέντευξη τύπου που έδωσε από κοινού με τον υπουργό Οικονομίας Πέτερ Αλτμάιερ ο κ. Σολτς παρουσίασε επιπλέον μέτρα στήριξης για τις μεσαίες επιχειρήσεις (10-500 απασχολούμενοι). Προκειμένου να διευκολυνθούν και να επιταχυνθούν οι διαδικασίες δανειοδότησης για εταιρείες που έχουν πρόβλημα ρευστότητας οι τράπεζες απελευθερώνονται από τη δέσμευση να ελέγχουν την οικονομική βιωσιμότητα των εταιρειών. Για αυτό το λόγο το κράτος εγγυάται μέσω της κρατικής τράπεζας KfW πλήρως τα δάνεια ως και 800.000 ευρώ. Με αυτό το μέτρο η γερμανική κυβέρνηση καταργεί πρόσφατη απόφασή της που προέβλεπε κρατική εγγύηση ύψους 90% για δάνεια σε μεσαίες επιχειρήσεις. Όπως διαπιστώθηκε τις τελευταίες δύο εβδομάδες, παρά το υψηλό ποσοστό εγγύησης οι τράπεζες δίσταζαν να παρέχουν δάνεια λόγω της τρέχουσας κρίσης.
Αναφορικά με την αντιμετώπιση των ελλείψεων που διαπιστώθηκαν στον ιατρικό τομέα, για παράδειγμα μάσκες, αναπνευστικά μηχανήματα, γάντια κ.τ.λ., ανακοινώθηκε ότι ο υπουργός Οικονομίας Πέτερ Αλτμάιερ θα καταθέσει την Πέμπτη σχέδιο για τους τρόπους, με τους οποίους θα ενθαρρυνθεί η παραγωγή τους από εταιρείες στη Γερμανία. Ένα πιθανό μέτρο είναι κρατικές εγγυήσεις για την αγορά ιατρικών προϊόντων όπου υπάρχει ανάγκη.
Παναγιώτης Κουπαράνης, Βερολίνο
</doc>
<doc docid='dw_53040749' lang='ell' type='mono' source='https://www.dw.com/el/el/κάτω-από-το-παράθυρο/a-53040749' term='κορωνοϊός'>
Φραντσίσκα: “Γεια σας. Στην παλιά πόλη της Βόννης, δίπλα σε ένα μετρητή ηλεκτρικού, κάθεται εδώ και μέρες ένας άστεγος, γύρω στα 30. Έχει σοβαρό πρόβλημα στους πνεύμονες, χρειάζεται άμεσα φάρμακα, κοστίζουν 50 ευρώ αλλά δεν έχει λεφτά,. Υπάρχει κάποιος που μπορεί να βοηθήσει”;
Άννα: “Τι φάρμακα χρειάζεται”;
Φραντσίσκα: “Δεν ξέρω, κρατά συνταγή για τρία φάρμακα και σπρέι για εισπνοές”.
Άννα: “Οκ, θα περάσω, να δω πώς μπορώ να βοηθήσω”.
*
Μαξ: “Πήρα τηλεφώνημα. Υπάρχει ανάγκη για τρόφιμα, στην οδό Κάντιους 2, πίσω από τον σιδηροδρομικό σταθμό, ή στην οδό Ντισκομπσκρόιτς 6. Ευχαρίστως και τσιγάρα ή καπνό.
Κάτι: “Υπάρχουν ώρες που μπορούμε να τα πάμε”;
Μαξ: “Από τις 08.00 μέχρι τις 18.00”.
*
Kίρστεν Γκ: “Υπάρχει κάπου συγκεκριμένη βοήθεια ή κάποιες μέθοδοι, που θα μπορούσαν να με σταθεροποιήσουν ψυχικά το επόμενο διάστημα;”
Όλιβερ: “Ξέρω πολύ καλά το θέμα και μπορώ να σου δείξω τρόπους που θα χρησιμοποιήσεις σε καταστάσεις άγχους και πανικού”.
Κίρστεν: ¨Θα μιλήσουμε αργότερα”.
*
Τομπίας: “Υπάρχει ανάγκη, κυρίως αυτό το Σαββατοκύριακο, για ψωμί τοστ και κάτι για να αλείψουν το ψωμί. Στο Sebastianhaus, το άσυλο των αστέγων.
Μαρία: “Σε ποιο κουδούνι”;
Τομπίας: “Θα μπεις από την πόρτα του γκαράζ, υπάρχει πάντα κάποιος εκεί”
Σταματώ το διάβασμα από το chat “Αλληλοβοήθεια Βόννη”. Στο σούπερ μάρκετ ψωμί για τοστ, σαλάμι, βούτυρο και ... τζατζίκι. Τι ιδέα κι αυτή… τζατζίκι. Προς το Sebastianhaus ένα κορίτσι από το ανοιχτό παράθυρο παίζει βιολί. “Μολδάβας” του Μπέτριχ Σμέτανα. Κοντοστέκομαι. Χείμαρρος ήχων. Νοερό ταξίδι στην ασυγκράτητη ροή του νερού. Το ακούς; Θεραπευτήριο ψυχής. Καθαρτήριο σκέψεων. Ο δυνατός ήλιος παίζει περίεργα παιγνίδια με εικόνες. Πρόβα τζενεράλε με τη φύση. Δεν χρειάζεται μπαγκέτα. Ούτε καν μαέστρος. Ο χρόνος σταματά. Κάτω από το ανοιχτό παράθυρο. Θυμάμαι τον Καβάφη. “Όταν ανοίξει ένα παράθυρο, θάναι παρηγορία”. Οι περαστικοί χειροκροτούν. Κάτω από το ανοιχτό παράθυρο. Συνεχίζω προς το Sebastianhaus.
Ειρήνη Αναστασοπούλου
</doc>
<doc docid='dw_53038114' lang='ell' type='mono' source='https://www.dw.com/el/el/όχι-ευρωομόλογο-αλλά-σαν-ευρωομόλογο/a-53038114' term='κορωνοϊός'>
Εννέα ευρωπαϊκές χώρες- μεταξύ αυτών η Γαλλία, η Ιταλία και η Ελλάδα- ζητούν την έκδοση ομολόγου για να αμβλυνθούν οι οικονομικές επιπτώσεις του κορωνοϊού. Με απλά λόγια: να εγγυηθούν οι χώρες της ευρωζώνης από κοινού ένα ομολογιακό δάνειο, αξιοποιώντας την πιστοληπτική ικανότητα των ισχυρών, ώστε να βοηθηθούν και οι αδύναμοι. Ωστόσο, Γερμανία, Αυστρία, Ολλανδία και Φινλανδία απορρίπτουν την πρόταση αυτή. Τους λόγους εξηγεί ο Γερμανός ευρωβουλευτής Μάρκους Φέρμπερ. «Για τη διάθεση των χρημάτων θα αποφάσιζε κάθε χώρα ξεχωριστά, αλλά για την αποπληρωμή θα είμαστε συνυπεύθυνοι όλοι μαζί», λέει ο Μάρκους Φέρμπερ στην Deutsche Welle. «Αυτό σημαίνει ότι η Γερμανία θα αναλάμβανε ευθύνη για επιλογές, στις οποίες δεν έχει δικαίωμα συναπόφασης. Επιπλέον δεν γνωρίζουμε ποιες ακριβώς είναι οι συνέπειες του κορωνοϊού που πρέπει να αντιμετωπίσουμε. Μπορείς να εντάξεις και τη μισθοδοσία των δασκάλων στα κονδύλια για τον κορωνοϊό; Όλα αυτά είναι πολύ ασαφή...»
«Δεν γνωρίζουμε ποιες ακριβώς είναι οι συνέπειες του κορωνοϊού που πρέπει να αντιμετωπίσουμε», σημειώνει ο Mάρκους Φέρμπερ (CDU)
Ο ευρωβουλευτής του Ευρωπαϊκού Λαϊκού Κόμματος (ΕΛΚ) προτείνει να προσφύγουν οι ενδιαφερόμενοι στον Ευρωπαϊκό Μηχανισμό Σταθερότητας (ESM) για την παροχή δανείων. Συνήθως όμως αυτά τα δάνεια συνοδεύονται από αυστηρούς όρους. Αναφέρουμε στον Μάρκους Φέρμπερ ένα παράδειγμα: προκειμένου να αποπληρωθούν δάνεια προς τον ESM πολλά νοσοκομεία στην Ελλάδα είχαν υποστεί περικοπές, με αποτέλεσμα σήμερα να γίνεται πιο δύσκολη η μάχη κατά του κορωνοϊού- πώς θα πούμε στους Έλληνες να πάρουν νέα δάνεια από τον ESM για να αντιμετωπίσουν τις συνέπειες του κορωνοϊού; Ο Γερμανός ευρωβουλευτής λέει ότι «στο πλαίσιο του ESM επιτρέπεται η χρηματοδότηση προληπτικών μέτρων για την υγεία (precautionary measures), χωρίς αυστηρούς όρους, χωρίς ελέγχους από την τρόικα. Αρκεί να διατεθούν τα χρήματα στον τομέα της υγείας και μόνον, για παράδειγμα στην πληρωμή υγειονομικού προσωπικού ή στην κατασκευή μονάδων νοσηλείας. Φυσικά πρέπει να επιστραφούν κι αυτά τα δάνεια, αλλά μην ξεχνάτε ότι ο ESM έχει πιστοληπτική ικανότητα ΑΑΑ, δίνει αρνητικά επιτόκια, προσφέρει καλύτερους όρους από εκείνους του εθνικού ομολόγου».
«Μεγάλης κλίμακας ρευστότητα» είναι ο στόχος
«Διαβάζοντας πίσω από τις γραμμές, δεν διαπιστώνει κάποιος καλόπιστος αναγνώστης ότι αποκλείουν τον ESM ως φορέα έκδοσης κοινού χρέους», εκτιμά η Μαρία Σπυράκη (ΝΔ)
Ενόψει κρίσιμης διαπραγμάτευσης στο Eurogroup την Τρίτη η συζήτηση βρίσκεται σε πλήρη εξέλιξη και διχάζει ακόμη και τις πολιτικές «οικογένειες» στο Ευρωπαϊκό Κοινοβούλιο. Υπέρ του ομολόγου τάσσεται ο αντιπρόεδρος της Ευρωβουλής Ράινερ Βίλαντ, απέχοντας από τη γραμμή των Γερμανών Χριστιανοδημοκρατών. Την πρόταση υποστηρίζει και η ευρωβουλευτής της ΝΔ Μαρία Σπυράκη, άλλωστε ο πρωθυπουργός Κυριάκος Μητσοτάκης ήταν ένας από τους εννέα ηγέτες της ΕΕ που συνυπέγραψαν την κοινή διακήρυξη υπέρ των ευρωομολόγων. «Η απειλή που δεχόμαστε είναι συμμετρική και τα αποτελέσματα επηρεάζουν ήδη δραστικά τις οικονομίες των κρατών-μελών, άρα και την ευρωπαϊκή οικονομία» λέει η Ελληνίδα ευρωβουλευτής στην Deutsche Welle. «Αυτό που επείγει είναι να βρεθεί συμβιβασμός για ένα εργαλείο δανεισμού, που θα προσφέρει μεγάλης κλίμακας ρευστότητα».
Με δεδομένη την αντίθεση της Γερμανίας οι Γάλλοι λένε ότι «η ονομασία δεν έχει τόση σημασία», άρα δέχονται «ευρω-ταμείο» αντί για «ευρωομόλογο», εφόσον εξασφαλίζεται ρευστότητα. Ή μήπως ο συμβιβασμός γίνεται στη βάση του ESM, όπως θέλει το Βερολίνο, αλλά με χαλάρωση των όρων δανεισμού, όπως θα επιθυμούσαν οι χώρες της νότιας Ευρώπης; «Διαβάζοντας πίσω από τις γραμμές της επιστολής των ηγετών για το ‘κορονω-ομόλογο’, δεν διαπιστώνει κάποιος καλόπιστος αναγνώστης ότι αποκλείουν τον ESM ως φορέα έκδοσης κοινού χρέους», λέει η Μαρία Σπυράκη. «Εκείνο το οποίο είναι αναγκαίο είναι να υπάρξει μεγάλη ρευστότητα και ταυτόχρονα να μην σταλεί το μήνυμα στις κοινωνίες ότι η ΕΕ, αντί να δώσει τη μέγιστη δυνατή αλληλεγγύη, ξαναοδηγεί ορισμένες οικονομίες σε περιβάλλον μνημονίων».
Από την πλευρά του ο αντιπρόεδρος του Ευρωκοινοβουλίου Δημήτρης Παπαδημούλης προβλέπει ότι «δεν θα υιοθετηθεί το ευρωομόλογο, θα πάμε σε συμβιβασμό που έχει γαλλικό άρωμα, αλλά και την αποδοχή του Βερολίνου με πιο ισχυρό δημοσιονομικό πακέτο μέσω ESM. Τo ζητούμενο είναι να έχει μηδενικό επιτόκιο και όχι μνημονιακούς όρους». Παράλληλα, ο ευρωβουλευτής του ΣΥΡΙΖΑ επικρίνει την πολιτική του Βερολίνου, λέγοντας ότι «είναι οχι μονο εγωιστική, αλλα και μυωπικη, γιατί μεσοπρόθεσμα θα θίξει και τα ίδια τα γερμανικά συμφέροντα».
Συμμαχία των προθύμων για ευρωομόλογα;
«Δεν πιστεύω οτι το Παρίσι είναι διατεθειμένο να ταυτιστεί με Ρώμη και Μαδρίτη, ερχόμενο σε ρήξη με το Βερολίνο» αναφέρει ο Δημήτρης Παπαδημούλης (ΣΥΡΙΖΑ)
Σε παρέμβασή του με άρθρο στη γαλλική εφημερίδα Le Monde o πρόεδρος του ΣΥΡΙΖΑ Αλέξης Τσίπρας υποστηρίζει ότι, αν δεν επέλθει ομοφωνία στην ΕΕ, θα μπορούσαν να προχωρήσουν στην έκδοση ευρωομολόγου οι εννέα ηγέτες που το προτείνουν, χωρίς τη συναίνεση των υπολοίπων. Άλλη μία «συμμαχία των προθύμων» σε εποχές ευρωπαϊκής ασυνεννοησίας; Ο Γερμανός ευρωβουλευτής Μάρκους Φέρμπερ αμφιβάλλει για την αποτελεσματικότητα μίας τέτοιας πρωτοβουλίας. «Δεν νομίζω να γίνει αποδεκτή από τις αγορές», λέει. «Δεν θέλω να επικρίνω τις χώρες αυτές, αλλά, από τη στιγμή που με ρωτάτε, επισημαίνω ότι μόνο μία από τις εννέα χώρες έχει πιστοληπτική ικανότητα ΑΑΑ και συγκεκριμένα το Λουξεμβούργο, που δεν αντιπροσωπεύει μεγάλο μέρος του ευρωπαϊκού ΑΕΠ».
Ρεαλιστική καταγραφή και αιχμές για τη Γαλλία από τον Δημήτρη Παπαδημούλη: «Οι προτασεις για ένα ευρωομόλογο χωρίς τη Γερμανια ενισχύουν μία διαπραγμάτευση, αλλά δεν πιστεύω οτι το Παρίσι είναι διατεθειμένο να ταυτιστεί με Ρώμη και Μαδρίτη, ερχόμενο σε ρήξη με το Βερολίνο» λέει ο αντιπρόεδρος του Ευρωκοινοβουλίου στην Deutsche Welle. «Ο Μακρόν αξιοποιεί την κριτική του Νότου, αλλα δεν ξεπερνά το όριο στη σχέση με το Βερολίνο, στο τέλος προσαρμόζεται ή και υποτάσσεται. Αυτό έχει καταστρέψει δύο προέδρους, Σαρκοζί και Ολάντ, ελπίζω να το σκεφτει ο κ. Μακρόν».
Γιάννης Παπαδημητρίου
</doc>
<doc docid='dw_53034725' lang='ell' type='mono' source='https://www.dw.com/el/el/η-ιταλία-εμμένει-στην-ιδέα-των-ευρωομολόγων/a-53034725' term='κορωνοϊός'>
Η Ιταλία, προς το παρόν παραμένει σταθερά στην γραμμή των ευρωομολόγων. Ο  πρωθυπουργός Τζουζέπε Κόντε επανέλαβε με κάθε τρόπο ότι μπορεί να δεχθεί την οδό του Ευρωπαϊκού Μηχανισμού Σταθερότητας μόνον αν αλλάξουν οι όροι  του και πλαισιωθεί από πολλά άλλα  χρήσιμα εργαλεία.
Σύμφωνα με την εφημερίδα La Repubblica, Ιταλία και Γαλλία είναι έτοιμες να μην συναινέσουν στο αποτέλεσμα του Εurogroup και να προβάλουν βέτο στην Ευρωπαϊκή Σύνοδο Κορυφής, η οποία αναμένεται να συγκληθεί μετά το Καθολικό Πάσχα. Στόχος της Ισπανίας, της Ιταλίας και της Γαλλίας, γράφει η εφημερίδα, είναι να εξασφαλιστεί ένα πακέτο βοηθειών τουλάχιστο χιλίων δισεκατομμυρίων ευρώ, με μια εντελώς διαφορετική λογική σε σχέση με το παρελθόν.
Ο Ιταλός υπουργός Εξωτερικών Λουίτζι Ντι Μάιο, πάντως, άφησε να εννοηθεί ότι υπάρχει περιθώριο για περαιτέρω διάλογο: «Δεν με ενδιαφέρει πώς θα λέγεται η λύση. Το σημαντικό είναι να φέρει αποτέλεσμα και να είναι λειτουργική», δήλωσε χαρακτηριστικά.
Αισιοδοξία για την εξέλιξη της πανδημίας
«Mην είστε απερίσκεπτοι» προειδοποιούν οι αρχές τους πολίτες την ώρα που ο καιρός φτιάχνει
Στο μεταξύ στην Ιταλία η εβδομάδα ξεκινά με αισιοδοξία: η αύξηση των κρουσμάτων και των νεκρών περιορίζεται, όπως και οι εισαγωγές στα νοσοκομεία και στις εντατικές μονάδες θεραπείας των βόρειων περιφερειών της χώρας. Σήμερα εγκαινιάζεται το νέο νοσοκομείο στην πρώην έκθεση του Μιλάνου, αλλά ευτυχώς, προς το παρόν οι εισαγωγές θα είναι ελάχιστες.
Τα προβλήματα, όμως, δεν λείπουν: στο Μιλάνο, το Τορίνο, την Μπολόνια αλλά και τη Ρώμη, σύμφωνα με τους ειδικούς άρχισε να κυκλοφορεί πολύς κόσμος στους δρόμους. Έχει ήλιο, η θερμοκρασία έχει ανέβει και κάποιοι άρχισαν να κουράζονται. Βγαίνουν για τρέξιμο ή και για βόλτα με τα παιδιά και ορισμένες φορές δεν κρατούν τις αποστάσεις ασφαλείας.
Οι αρχές ελέγχουν την κατάσταση με ελικόπτερα, drone, αστυνομία και στρατό. Και οι δήμαρχοι των μεγάλων πόλεων προειδοποιούν τους πολίτες: «Mην είστε απερίσκεπτοι. Δεν θέλει πολύ, για να τιναχτούν στο αέρα όλες μας οι προσπάθειες»
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52939567' lang='ell' type='mono' source='https://www.dw.com/el/el/μαζικά-τεστ-στα-πρότυπα-της-ν-κορέας/a-52939567', term='COVID'>
Αλλαγή πλεύσης ως προς την αντιμετώπιση του κορωνοϊού φέρεται να εξετάζει η γερμανική κυβέρνηση θέτοντας επί τάπητος τη διενέργεια μαζικών τεστ για τον περιορισμό της εξάπλωσης του φονικού ιού. Την τακτική αυτή ακολούθησε επιτυχώς η Νότια Κορέα η οποία με μαζικά τεστ και ταυτόχρονη απομόνωση των ασθενών κατάφερε να θέσει την κατάσταση υπό σχετικό έλεγχο.
Σύμφωνα με πληροφορίες της Süddeutsche Zeitung, του NDR και του WDR οι σχετικές εισηγήσεις αναφέρονται σε εμπιστευτικό έγγραφο του γερμανικού υπουργείου Εσωτερικών με τίτλο «Πώς θα θέσουμε υπό έλεγχο τον Covid-19». Σε αυτό οι ειδικοί προτείνουν στην κυβέρνηση το λεγόμενο σενάριο «γρήγορος έλεγχος» προκειμένου να προκαταλάβουν δραματικές συνέπειες για την υγεία, την οικονομία και την κοινωνία.
Όπως αναφέρουν οι ειδικοί, το σημαντικότερο μέτρο κατά του κορωνοϊού είναι «τα τεστ και η απομόνωση των ασθενών». Σε εξετάσεις θα πρέπει να υποβάλλονται «τόσο εκείνοι που υποψιάζονται ότι έχουν κολλήσει όσο και όλοι ανεξαιρέτως που ήρθαν σε επαφή με ανθρώπους που διαγνώστηκαν θετικοί».
500.000 τεστ σε μια μέρα;
Ειδικοί προτείνουν στη γερμανική κυβέρνηση τεστ με γρήγορη μέθοδο
Εκτιμάται ότι η Γερμανία μπορεί να ανεβάσει πολύ γρήγορα τους ρυθμούς των σχετικών τεστ. Βάσει σεναρίων που εξετάστηκαν στο πλαίσιο της έρευνας, από τις 6 Απριλίου θα μπορούσαν να γίνονται καθημερινά 50.000, από τις 13 Απριλίου 100.000 και από τα τέλη Απριλίου 200.000 τεστ. Αξίζει να σημειωθεί ωστόσο ότι πρόκειται για σενάρια επί χάρτου καθώς δεν διευκρινίζεται εάν υπάρχουν όντως οι αναγκαίες υποδομές για να πραγματοποιούνται καθημερινά εκατοντάδες χιλιάδες τεστ. Σήμερα η χώρα έχει τη δυνατότητα να πραγματοποιεί 300.000 - 500.000 τεστ σε εβδομαδιαία βάση, όπως έχει διευκρινίσει ο υπ. Υγείας Γενς Σπαν.
Για να προστατευτεί το ιατρικό και νοσηλευτικό προσωπικό προτείνεται οι πολίτες να λαμβάνουν δείγμα μόνοι τους σε ειδικά διαμορφωμένα σημεία, για παράδειγμα σε «drive-in», όπως υπάρχουν σήμερα ήδη σε ορισμένες γερμανικές πόλεις. Επίσης, προκειμένου να διευκολυνθεί η αναζήτηση των επαφών ανθρώπων που έχουν νοσήσει, προτείνονται μακροπρόθεσμα «ηλεκτρονικά υποστηριζόμενες λύσεις» η και Location Tracking κινητών τηλεφώνων. Όσοι έχουν θετική διάγνωση θα πρέπει να απομονώνονται.
Σύμφωνα με τους ειδικούς αποφασιστικής σημασίας παράγοντας για την επιτυχία ή όχι ενός τέτοιου εγχειρήματος είναι η κινητοποίηση των πολιτών. Όπως αναφέρεται στο έγγραφο, είναι επιτακτική ανάγκη να πειστούν οι πολίτες ακόμη περισσότερο για τη σοβαρότητα της κατάστασης και να διαλυθούν μύθοι που έχουν δημιουργηθεί. Πολλοί Γερμανοί για παράδειγμα εξακολουθούν να πιστεύουν ότι ο κορωνοϊός πλήττει μόνον ηλικιωμένους και πως είναι τελείως ακίνδυνος για μικρότερες ηλικίες.
Το παράδειγμα της Νότιας Κορέας
«Drive-in» τεστ για τον κορωνοϊό στη Νότια Κορέα
Στη Νότια Κορέα οι αρχές αντελήφθησαν σχετικά νωρίς την επικίνδυνη ιδιαιτερότητα του κορωνοϊού, ότι δηλαδή μεταδίδεται και από ανθρώπους που έχουν ελαφρά ή και καθόλου συμπτώματα. «Αυτό το χαρακτηριστικό του ιού καθιστά αναποτελεσματική την κλασική απάντηση που βάζει μπροστά το lockdown και την απομόνωση» φέρεται να είπε η υφυπουργός Υγείας της Νοτίου Κορέας Κιμ Γκανγκ-Λιπ όπως έγραψαν οι NYT.
Σύμφωνα με την νοτιοκορεατική ανάγνωση, από τη στιγμή που ο ιός εκδηλώνεται σε μια χώρα πρέπει να γίνονται πολλά τεστ προκειμένου να εντοπίζονται ασυμπτωματικοί ασθενείς και να μπαίνουν ευθύς αμέσως σε απομόνωση προκειμένου να ιαθούν. Τις τελευταίες εβδομάδες η χώρα είχε προχωρήσει στη δημιουργία εκατοντάδων διαγνωστικών κέντρων και σημείων «drive-in». Οι δε επαφές ασθενών ανιχνεύτηκαν από τις υγειονομικές αρχές με τη βοήθεια δεδομένων από πιστωτικές κάρτες, κινητά τηλέφωνα αλλά και κάμερες παρακολούθησης. Καταλυτικό ρόλο έπαιξε όμως και η κινητοποίηση των πολιτών που ανταποκρίθηκαν στις συστάσεις των αρχών, με αποτέλεσμα να μην χρειαστούν ιδιαίτερα περιοριστικά μέτρα.
Kώστας Συμεωνίδης (SZ, NDR, WDR)
</doc>
<doc docid='dw_52931575' lang='ell' type='mono' source='https://www.dw.com/el/el/γρήγορο-τεστ-για-τη-διάγνωση-του-κορωνοϊού/a-52931575' term='COVID'>
Η εταιρεία Bosch κατασκεύασε ένα γρήγορο τεστ για τη διάγνωση του Covid-19. Το τεστ θα παρουσιάζει τα αποτελέσματα σε μόλις δυόμιση, ώρες όπως ανέφερε σήμερα ο επικεφαλής της εταιρείας στη Στουτγάρδη Φόλκμαρ Ντένερ. Μέχρι σήμερα τα αποτελέσματα διαρκούν μια με δύο ημέρες.
«Με το γρήγορο τεστ για τον Covid-19 θέλουμε να συνεισφέρουμε στην όσο το δυνατόν γρηγορότερη αντιμετώπιση της πανδημίας του κορωνοϊού. Στους ασθενείς που έχουν μολυνθεί θα μπορεί να γίνεται η διάγνωση γρηγορότερα και να απομονώνονται» συμπλήρωσε ο Φόλκμαρ Ντένερ.
Ασφαλής και γρήγορη διάγνωση
Μια πλήρως αυτοματοποιημένη και απλοποιημένη διαδικασία για το τεστ κορωνοϊού έχει εξελίξει η Bosch
Η διαδικασία είναι μια από τις πρώτες πλήρως αυτοματοποιημένες και μπορεί να χρησιμοποιηθεί αμέσως από όλες τις νοσηλευτικές μονάδες. Το τεστ μπορεί να γίνει στον τόπο της κλινικής θεραπείας. Έτσι μεταφορές που κοστίζουν πολύτιμο χρόνο εκπίπτουν.
«Στον αγώνα για την καταπολέμηση του κορωνοϊού ο χρόνος είναι ένας από τους πιο αποτελεσματικούς παράγοντες. Μια ασφαλής, γρήγορη διάγνωση επί τόπου χωρίς παρακαμπτηρίους – αυτό είναι το μεγάλο πλεονέκτημα της λύσης μας» δήλωσε ο Φόλκμαρ Ντένερ.
Το τεστ πληροί τις προϋποθέσεις του Παγκόσμιου Οργανισμού Υγείας, σύμφωνα με την εταιρεία Bosch. Στις εργαστηριακές δοκιμές η ακρίβεια της διάγνωσης ξεπέρασε το 95%» δήλωσε ο Μαρκ Μάγιερ, επικεφαλής του αρμόδιου τμήματος Bosch Healthcare Solutions.
Συνεργασία με την Randox Laboratories από τη Β. Ιρλανδία
Δεν απαιτείται εξειδικευμένο ιατρικό προσωπικό
Επίσης σύμφωνα με τον Μαρκ Μάγιερ, η συσκευή ανάλυσης είναι εύχρηστη και δεν απαιτεί ιδιαίτερα εκπαιδευμένο ιατρικό προσωπικό. Με τη συσκευή Vivalytic θα μπορούν να διενεργούνται μέχρι και δέκα τεστ σε 24 ώρες. Με μόνο 100 συσκευές θα μπορούν να γίνονται 1.000 τεστ την ημέρα.
Η εταιρεία Bosch έχει ειδικευθεί τα τελευταία χρόνια στην κατασκευή ψηφιακών συστημάτων. Σε αυτό το πλαίσιο συστήθηκε το 2015 η θυγατρική Bosch Healthcare Solutions, η οποία απασχολεί προς το παρόν 120 συνεργάτες. Η εταιρεία ειδικεύεται στην μικροηλεκτρονική και την κατασκευή δικτύων. Η εταιρεία συνεργάστηκε για την κατασκευή του γρήγορου διαγνωστικού τεστ με τη βορειοϊρλανδική εταιρεία ιατρικής τεχνολογίας Randox Laboratories.
Welt
Επιμέλεια: Μαρία Ρηγούτσου
</doc>
<doc docid='dw_52929155' lang='ell' type='mono' source='https://www.dw.com/el/el/το-προσφυγικό-και-η-πανδημία-του-κορωνοϊού/a-52929155' term='COVID'>
Θα τους έδιναν νερό, τρόφιμα, ακόμη και καύσιμα. Αλλά όχι τη δυνατότητα να προσεγγίσουν το λιμάνι. Προ μερών οι κυπριακές αρχές αρνήθηκαν τον ελλιμενισμό σε πλοίο που μετέφερε 100 περίπου πρόσφυγες και μετανάστες. Ο λόγος; Η πανδημία του κορωνοϊού.
Η Ιταλία ακολουθεί πλέον παρόμοια πολιτική. Σύμφωνα με το Γαλλικό Πρακτορείο Ειδήσεων προ ημερών και μετά την τηλεδιάσκεψη με τους ευρωπαίους ομολόγους του ο ιταλός υπουργός Εξωτερικών ντι Μάιο φέρεται να είπε ότι η Ιταλία δεν είναι διατεθειμένη να ανοίξει τα λιμάνια της για διασωθέντες πρόσφυγες, αφού λόγω κορωνοϊού η χώρα του έχει εξαντλήσει ήδη τα όρια των δυνατοτήτων της.
Εξαιτίας της εν εξελίξει κρίσης η ΕΕ αποφάσισε εν τω μεταξύ να κλείσει τα σύνορά της για πολίτες από χώρες εκτός ΕΕ. Αιτούντες άσυλο επιτρέπεται μεν να εισέρχονται, αλλά μόνον κατόπιν ενδελεχών ιατρικών ελέγχων. Τουλάχιστον στη θεωρία. Διότι όπως καταδεικνύει και το πρόσφατο παράδειγμα της Κύπρου, στην πράξη τα πράγματα είναι τελείως διαφορετικά. Και αυτό πολύ πριν ξεσπάσει η επιδημία.
Ο παράγοντας κορωνοϊός
Λόγω κορωνοϊού η Ιταλία δεν είναι διατεθειμένη να ανοίξει τα λιμάνια της σε πρόσφυγες
Όπως επισημαίνει ο ειδικός σε μεταναστευτικά ζητήματα από το Ινστιτούτο Ευρωπαϊκής Πολιτικής του Ελεύθερου Πανεπιστημίου Βρυξελλών Φλόριαν Τράουνερ, η παρούσα κρίση ενισχύσει μια τάση η οποία είχε αρχίσει να διαφαίνεται «εδώ και μήνες, αν όχι χρόνια. Για ανθρώπους που αναζητούν άσυλο στην Ευρώπη τα πράγματα γίνονται όλο και πιο δύσκολα. Τα εμπόδια πολλαπλασιάζονται». Σύμφωνα με τον ειδικό, ο κορωνοϊός τροφοδοτεί πολιτικούς σε διάφορες χώρες με ένα ισχυρό επιχείρημα ώστε να κάνουν ακόμη πιο δύσκολη, αν όχι αδύνατη, την είσοδο προσφύγων και μεταναστών σε ευρωπαϊκό έδαφος.
Πριν ξεσπάσει η πανδημία υπήρχαν διάφορα προγράμματα, ειδικά για ανθρώπους που χρήζουν ιδιαίτερης προστασίας, για παράδειγμα εκείνους τους πρόσφυγες που ούτε μπορούν να επιστρέψουν στην πατρίδα τους, αλλά ούτε και να παραμείνουν στη χώρα όπου βρήκαν προσωρινό καταφύγιο. Ωστόσο από τη στιγμή που η Ύπατη Αρμοστεία του ΟΗΕ για τους Πρόσφυγες αλλά και η Διεθνής Οργάνωση Μετανάστευσης πάγωσαν προσωρινά και λόγω του κορωνοϊού τα προγράμματα αυτά, ακόμη και οι πιο αδύναμοι και ευάλωτοι αναγκάζονται να περιμένουν προ των ευρωπαϊκών πυλών.
Οι πόλεμοι δεν τελείωσαν
O Φίλιππο Γκράντι ανησυχεί ότι τα έκτακτα μέτρα λόγω κορωνοϊού ενδεχέται να θέσουν σε κίνδυνο το δικαίωμα στο άσυλο
Μολονότι η ζωή των περισσοτέρων άλλαξε ριζικά και μάλιστα σε βαθμό που κανείς δεν φανταζόταν μέχρι πρότινος, «οι πόλεμοι και οι διώξεις δεν σταμάτησαν», λέει ο ύπατος αρμοστής του ΟΗΕ για τους πρόσφυγες Φίλιππο Γκράντι, ο οποίος εκφράζει την έντονη ανησυχία του για το γεγονός ότι ορισμένες χώρες λαμβάνουν μέτρα που ισοδυναμούν ουσιαστικά με υπονόμευση του δικαιώματος στο άσυλο.
Η Ελλάδα το έπραξε ήδη πριν ξεσπάσει η πανδημία. Μετά την απόφαση Ερντογάν να ανοίξει τα σύνορά για πρόσφυγες και μετανάστες, η ελληνική κυβέρνηση είχε αναστείλει για 30 μέρες την υποβολή αιτήσεων για τη χορήγηση ασύλου σε όσους εισέρχονται παράτυπα στη χώρα.
Κάθε άλλο παρά ρόδινη είναι η κατάσταση και σε άλλες ευρωπαϊκές χώρες. Σε Βέλγιο, Γαλλία και Ολλανδία οι κυβερνήσεις και λόγω Covid-19 έκλεισαν τα γραφεία που εξετάζουν τις αιτήσεις ασύλου, όπως καταγγέλλει η Τζούντιθ Σάντερλαντ από το Παρατηρητήριο Ανθρωπίνων Δικαιωμάτων. Για όσους πρόσφυγες και μετανάστες βρίσκονται ήδη επί ευρωπαϊκού εδάφους είναι πλέον εξαιρετικά δύσκολο να πάνε στο γιατρό. «Και αυτό αυξάνει φυσικά τον κίνδυνο μετάδοσης», όπως λέει.
40.000 πρόσφυγες και μετανάστες στα ελληνικά νησιά
«Ωρολογιακή βόμβα» η κατάσταση στα προσφυγικά κέντρα των νησιών του Αιγαίου
Ιδιαίτερα κρίσιμη θεωρείται η κατάσταση στα ελληνικά νησιά που χαρακτηρίζονται «ωρολογιακή βόμβα» για την εξάπλωση του κορωνοϊού. Η Human Rights Watch, άλλες οργανώσεις αρωγής αλλά και η επιτροπή Εσωτερικών Υποθέσεων του Ευρωπαϊκού Κοινοβουλίου ζητούν να μεταφερθούν οι 40.000 άνθρωποι από τα νησιά στην ηπειρωτική Ελλάδα, πριν ξεσπάσει επιδημιολογική καταστροφή. Ορισμένες χώρες, όπως η Γερμανία, είχαν δεσμευτεί να αναλάβουν τουλάχιστον τα ασυνόδευτα παιδιά. Ωστόσο με φόντο την πανδημία τα σχέδια αυτά πάγωσαν με το επιχείρημα ότι τα παιδιά μπορεί να ασθενήσουν ή να κολλήσουν άλλους. Μη κυβερνητικές οργανώσεις στηλιτεύουν αυτή την τακτική της ΕΕ και τονίζουν ότι ειδικά τώρα είναι ακόμη πιο επιτακτική η ανάγκη υποδοχής και περίθαλψη αυτών των ανθρώπων.
Μαρίνα Στράους
Επιμέλεια: Κώστας Συμεωνίδης
</doc>
<doc docid='dw_52915831' lang='ell' type='mono' source='https://www.dw.com/el/el/διεθνές-κύμα-αλληλεγγύης-προς-την-ιταλία/a-52915831' term='COVID'>
Η Ιταλία έχει καταλάβει πλέον ότι για να βγει από την κατάσταση έκτακτης ανάγκης, στην οποία έχει περιέλθει, θα χρειαστεί ακόμη αρκετός χρόνος. Μετά από δυο μέρες μείωσης του ρυθμού εξάπλωσης του ιού, χθες οι νεκροί αυξήθηκαν και πάλι. 743 μέσα σε μόλις 24 ώρες, επιτείνοντας και πάλι την ανησυχία.
Τέλος για φέτος, όπως φαίνεται, στο ιταλικό πρωτάθλημα
Τα περιοριστικά μέτρα ωστόοσ άρχισαν να ισχύουν από την πρώτη εβδομάδα του Μαρτίου και κατά συνέπεια υπάρχει ελπίδα ότι οι θετικές συνέπειες μπορεί να γίνουν αισθητές τις αμέσως επόμενες ημέρες, αρχίζοντας από την περιοχή της Λομβαρδίας.
Στο μεταξύ το φετινό πρωτάθλημα ποδοσφαίρου είναι σχεδόν βέβαιο ότι δεν θα ξαναρχίσει και από σήμερα ξεκινούν διαπραγματεύσεις για τη μείωση των τεράστιων αποδοχών των παικτών. Παράλληλα η Ένωση Βιομηχάνων Ιταλίας προβλέπει ότι από αύριο θα κλείσει τουλάχιστο το 70% των επιχειρήσεων και βιομηχανιών της χώρας. Οι οικονομικές απώλειες είναι δηλαδή είναι ανυπολόγιστες και τα μέχρι τώρα κρατικά βοηθήματα κρίνονται ανεπαρκή. Δεν είναι τυχαίο ότι η κυβέρνηση Κόντε συνεχίζει να ζητά με έμφαση  την υιοθέτηση ευρωομολόγων.
Διεθνής βοήθεια από τη Γερμανία μέχρι την Κούβα
Kινέζοι επιστήμονες, εξειδικευμένοι πλέον στην αντιμετώπιση του Covid-19, καταφθάνουν στην Ιταλία
Σε ό,τι αφορά την καταπολέμηση του ιού υιοθετούνται ακόμη αυστηρότερα ιατρικά πρωτόκολλα για να περιοριστεί η μετάδοση από τους ασθενείς στους γιατρούς και το αντίστροφο. Όπως γράφει ο ιταλικός τύπος, οι ελλείψεις σε προστατευτικές μάσκες προκάλεσαν τη μόλυνση πολλών οικογενειακών γιατρών και είναι μια από τις αιτίες της μεγάλης εξάπλωσης της επιδημίας.
Την ίδια ώρα όμως αυξάνεται η διεθνής αλληλεγγύη. Μετά από τους πενήντα δυο γιατρούς και νοσοκόμους που έφτασαν από την Κούβα, η Κίνα στέλνει για τρίτη φορά επιστήμονες που έχουν ειδικευθεί στην καταπολέμηση του Covid 19. Η δε Γερμανία, όπου μεταφέρθηκαν ήδη οκτώ ασθενείς από την Λομβαρδία, είναι διατεθειμένη να συνεχίσει να βοηθά.
Τέλος, υπάρχει ένα άλλο πολύ σημαντικό στοιχείο: στην πόλη του Μπέργκαμο, η οποία έχει δοκιμαστεί όσο καμία άλλη, τουλάχιστον 1.800 τριαντάρηδες δίνουν μάχη κατά της πνευμονίας εξαιτίας του κορωνονοϊού. «Το ότι κινδυνεύουν μόνο οι ηλικιωμένοι, είναι ένας μύθος, χωρίς καμία επιστημονική βάση», λένε οι εξαντλημένοι γιατροί της πόλης.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52912458' lang='ell' type='mono' source='https://www.dw.com/el/el/ασθενείς-από-ιταλία-αναλαμβάνει-η-γερμανία/a-52912458' term='COVID'>
Σύμφωνα με το Γερμανικό Νοσοκομειακό Ίδρυμα η κατάσταση στις μονάδες εντατικής θεραπείας της Γερμανίας παραμένει, εν συγκρίσει με άλλες ευρωπαϊκές χώρες και κυρίως τις Ιταλία, Γαλλία και Ισπανία, αρκετά ήρεμη. Όπως αναφέρει στο γερμανικό πρακτορείο ειδήσεων dpa και ο επικεφαλής του Γερμανικού Συνδέσμου Εντατικολογίας και διευθυντής του νοσοκομείου του Εσβάιλερ, Ούβε Γιάνζενς, «προς το παρόν η κατάσταση είναι ομαλή. Στο μεταξύ βλέπουμε ότι αυξάνεται αργά αλλά σταθερά ο αριθμός ασθενών με Covid-19». Ωστόσο ως επί το πλείστον δεν πρόκειται για κρίσιμες περιπτώσεις, όπως λέει. «Είναι στην πλειονότητά τους ηλικιωμένοι με τα κλασικά συμπτώματα, πυρετό και πνευμονία».
Όπως διευκρινίζει όμως και ο διευθυντής του τμήματος εντατικής θεραπείας στην Πανεπιστημιακή Κλινική του Άαχεν, Γκέρνοτ Μαρξ, η κατάσταση διαφέρει από περιοχή σε περιοχή. «Το μεγάλο κύμα των βαριά νοσούντων επίκειται και εκτιμάται ότι θα έρθει σε οκτώ με δέκα μέρες». Σύμφωνα με τον ίδιο είναι δύσκολο να εκτιμήσει κανείς πότε θα υπάρξει δραματική επιδείνωση της κατάσταση στη Γερμανία.
Υποδοχή ασθενών από Ιταλία και Γαλλία
Στα ιταλικά νοσοκομεία η κατάσταση παραμένει κρίσιμη
Με δεδομένο ότι πολλές κλίνες σε μονάδες εντατικής θεραπείας στη Γερμανία παραμένουν άδειες, όλο και περισσότερα κρατίδια της χώρας προσφέρονται να αναλάβουν βαριά νοσούντες από την Ιταλία. «Η αλληλεγγύη δεν γνωρίζει σύνορα. Θέλουμε να βοηθήσουμε και να υποδεχθούμε ασθενείς από την Ιταλία», σημείωσε στο ραδιόφωνο RΒΒ ο δήμαρχος/ κυβερνήτης του Βερολίνου Μίχαελ Μύλερ ανακοινώνοντας τη σχετική πρωτοβουλία.
Παρόμοιες δράσεις έχουν ανακοινώσει επίσης Βαυαρία και Βόρεια Ρηνανία-Βεστφαλία ενώ στη Βάδη-Βυρτεμβέργη, τη Σαξονία και τη Ρηνανία-Παλατινάτο έχουν μεταφερθεί ήδη ασθενείς από το εξωτερικό. H Βάδη-Βυρτεμβέργη, για παράδειγμα, έχει αναλάβει νοσούντες από τη γειτονική Αλσατία της Γαλλίας, όπου δεν υπάρχουν επαρκείς κλίνες στις εντατικές.
28.000 κλίνες σε 1.200 ΜΕΘ
2.000 νοσοκομεία με 497.000 κλίνες γενικής και άμεσης περίθαλψης διαθέτει η Γερμανία
Σύμφωνα με πρόσφατη έρευνα που δημοσίευσε στις αρχές Μαρτίου η Deutsche Bank, η Γερμανία των 82 εκατομ. κατοίκων διαθέτει 2.000 περίπου νοσοκομεία με συνολικά 497.000 κλίνες γενικής και άμεσης περίθαλψης (στοιχεία από το 2017), με το 78% εξ΄ αυτών να είναι σήμερα κατειλημμένες. 1.160 κλινικές, δηλαδή το 60% περίπου επί του συνολικού αριθμού των νοσοκομειακών μονάδων, διαθέτουν μονάδες εντατικής θεραπείας (ΜΕΘ) με συνολικά 28.000 κρεβάτια. Βάσει της έρευνας ωστόσο το 79%, δηλαδή 22.000 περίπου κλίνες, είναι σήμερα κατειλημμένες. Η Γερμανία διαθέτει τις περισσότερες μονάδες εντατικής θεραπείας στην Ευρώπη.
Με πληθυσμό 66 εκατομμυρίων κατοίκων η Μεγάλη Βρετανία διαθέτει συνολικά 102.000 κρεβάτια σε νοσοκομεία και μόλις 4.000 κλίνες σε ΜΕΘ. Σχετικά καλή είναι η εικόνα από τη διαθεσιμότητα κλινών στις ΗΠΑ που, ως γνωστόν, διαθέτει ένα συγκριτικά ανεπαρκές σύστημα υγείας. Με 327 εκατομμύρια κατοίκους οι ΗΠΑ διαθέτουν 5.200 νοσοκομεία με συνολικά 792.000 κρεβάτια. Πάνω από τις μισές κλινικές διαθέτουν ΜΕΘ με συνολικά 99.000 κρεβάτια.
Κώστας Συμεωνίδης (FAZ, Welt, Tagesspiegel)
</doc>
<doc docid='dw_52901784' lang='ell' type='mono' source='https://www.dw.com/el/el/πόσο-κοντά-στο-εμβόλιο-βρίσκεται-η-curevac/a-52901784' term='COVID'>
Αίσθηση προκάλεσε η προ ημερών εκτίμηση του μεγαλομετόχου της CureVac Ντίντμαρ Χοπ ότι η εταιρία του ενδέχεται να έχει ετοιμοπαράδοτο το εμβόλιο κατά του κορωνοϊού ήδη από το ερχόμενο φθινόπωρο. Πρόκειται για τη γερμανική επιχείρηση, την οποία φέρεται να «πολιόρκησε» πρόσφατα ο αμερικανός πρόεδρος Τραμπ προκειμένου να εξασφαλίσει την αποκλειστική χρήση του σκευάσματος. Είναι η ίδια εταιρία την οποία αποφάσισε μόλις την περασμένη εβδομάδα να χρηματοδοτήσει η Κομισιόν με 80 εκατομμύρια ευρώ υπό τη μορφή δανείων.
Πιθανό χρονοδιάγραμμα
80 εκατομμύρια από την Koμισιόν στη γερμανική CureVac με τη μορφή δανείων
Σύμφωνα με τον επικεφαλής του εποπτικού συμβουλίου, βιοχημικό, Φρίντριχ φον Μπόλεν, η εταιρία ετοιμάζεται να ξεκινήσει τις πρώτες κλινικές έρευνες εντός των επόμενων εβδομάδων και δη πριν το καλοκαίρι. Όπως είπε σε αποκλειστική του συνέντευξη προς τη Deutsche Welle:
«Καταρχήν πρέπει να καταλάβουμε τι ακριβώς συμβαίνει γύρω μας. Τα εμβόλια είναι ο μοναδικός τρόπος προστασίας του ανθρώπου από μια λοίμωξη. Επιπλέον μπορούν να παρασκευαστούν φάρμακα για ασθενείς που έχουν ήδη προσβληθεί. Σε αυτό το πεδίο καταβάλλονται ήδη πολλές προσπάθειες. Επίσης, στο μεταξύ μάθαμε ότι μια επιθετική μορφή του Covid-19 μπορεί να οδηγήσει σε βαριά πνευμονία. Με την ανάπτυξη φαρμάκων επιχειρείται να τεθεί υπό έλεγχο αυτή η λοίμωξη και να βοηθηθούν οι βαριά άρρωστοι.Το καλύτερο θα ήταν φυσικά ένα εμβόλιο. Υπάρχουν διαφορετικές προσεγγίσεις. Εμείς αξιοποιούμε το λεγόμενο μόριο mRNA (σσ. messenger/ αγγελιοφόρος RNA). Σύντομα θα ξεκινήσουμε τις κλινικές δοκιμές. Εκτιμώ ότι πρόκειται για μια καλή προσέγγιση […] για να αναπτύξουμε ένα καλό εμβόλιο».
Πόσο σύντομα μπορεί να γίνει όμως αυτό; Πόσο σύντομα μπορεί να ανακαλυφθεί το σωτήριο εμβόλιο κατά του κορωνοϊού που θα βάλει τέλος στην πρωτοφανή κρίση που ζει ολόκληρος ο πλανήτης; «Δεν είμαι μάντης και πέραν αυτού εξαρτάται από πολλούς παράγοντες τους οποίους δεν γνωρίζω. Όσον αφορά τα φάρμακα θα χρειαστούν πιθανότατα ορισμένοι μήνες. Όσον αφορά δε τα εμβόλια ή καλύτερα τη διαθεσιμότητά τους, θα απαιτηθούν επίσης κάποιοι μήνες. Ως προς την άδεια κυκλοφορίας και χρήσης του σε ανθρώπους όμως μιλάμε μάλλον για έναν χρόνο», αναφέρει ο Φρίντριχ φον Μπόλεν.
Τα πλεονεκτήματα του mRNA
O επικεφαλής του εποπτικού συμβουλίου της CureVac και βιοχημικός Φρίντριχ φον Μπόλεν
Τι ποσότητες θα μπορεί όμως να παρασκευάζει η CureVac από τη στιγμή που θα έχει βρεθεί το εμβόλιο; «Αναφορικά με το εμβόλιο ο μεγάλος άγνωστος Χ είναι η ποσότητα που θα χρειαστεί για να αποτρέπεται η μετάδοση. Δεν μπορείς να το προβλέψεις αυτό, αλλά ούτε και να κάνεις άπειρες δοκιμές στον άνθρωπο. Τα βήματα αυτά προκαθορίζονται από τις ρυθμιστικές αρχές. Και πρέπει να ρυθμίζονται για να προστατεύονται και οι εθελοντές που συμμετέχουν στις έρευνες. Απαιτείται λοιπόν ορισμένος χρόνος μέχρι να έχουμε αποτελέσματα. Εν μέρει αυτό μπορεί να επισπευσθεί».
Όπως επισημαίνει ο ειδικός, όσον αφορά τη διαθεσιμότητα, το mRNA έχει ένα μεγάλο πλεονέκτημα.«Από το παράδειγμα ενός άλλου εμβολίου της CureVac κατά της λύσσας γνωρίζουμε ότι μόλις ένα μικρογραμμάριο μπορεί να προστατεύσει αποτελεσματικά τον άνθρωπο. Αυτό σημαίνει ότι με ένα γραμμάριο mRNA μπορείς να εμβολιάσεις ένα εκατομμύριο ανθρώπους. Για να έχετε ένα μέτρο σύγκρισης: γνωστά φάρμακα περιέχουν συχνά 500 μιλιγκράμ. Με ένα γραμμάριο μπορείς να παρασκευάσεις έτσι μόλις δυο δόσεις. Με το mRNA μπορείς να προστατεύσεις αποτελεσματικά με πολύ μικρές ποσότητες. Αυτό σημαίνει ότι η ουσία μπορεί να είναι άμεσα διαθέσιμη. Το δεύτερο εξάμηνο θα μπορούσαμε να έχουμε επαρκές υλικό. Αλλά δεν γνωρίζω εάν θα μπορεί ήδη να κυκλοφορήσει».
Χένρικ Μπέμε
Επιμέλεια: Κώστας Συμεωνίδης
</doc>
<doc docid='dw_52895315' lang='ell' type='mono' source='https://www.dw.com/el/el/πόσο-θα-αντέξουμε-στα-σπίτια-μας/a-52895315' term='COVID'>
Την ανάγκη να υπάρξει μεγαλύτερη φροντίδα για το σύστημα υγείας στη Γερμανία και όσους το υπηρετούν σχολιάζει η Süddeutsche Zeitung: «O κορωνοϊός και οι συνέπειες του για τα νοσοκομεία που είναι προσανατολισμένα στο οικονομικό όφελος είναι μια κραυγή να ξυπνήσουν. Ο κορωνοϊός δείχνει με τον πιο ξεκάθαρο τρόπο, πόσο θεμελιώδες είναι για αυτή την κοινωνία, να μεταχειρίζεται και να αμείβει καλά το προσωπικό της. Εκτός όμως από τα νοσοκομεία είναι και οι άνθρωποι που φροντίζουν τους ηλικιωμένους και τους ανθρώπους με κινητικές δυσκολίες. Η ομπρέλα της πολιτικής θα πρέπει να τους προστατεύει όλους και θα πρέπει να μείνει ανοιχτή ακόμα κι όταν περάσει το πρόβλημα του κορωνοϊού. Απαιτείται πολύ περισσότερο και πολύ καλύτερα αμειβόμενο προσωπικό – όχι μόνο τώρα αλλά πάντα».
«Το ερώτημα αποφασιστικής σημασίας που τίθεται αυτές ημέρες είναι πόσο θα αντέξουν οι άνθρωποι στα σπίτια τους και πόσο θα διαρκέσει η παράλυση της οικονομικής ζωής;» διερωτάται η Frankfurter Allgemeine Zeitung και σημειώνει:  «Το οικονομικό ινστιτούτο Ifo εκτίμησε τις επιπτώσεις με φοβερά αποτελέσματα: εάν η οικονομία για δυο μήνες παραλύσει, τότε θα καταγραφούν ζημίες ύψους 255 έως και 495 δισεκατομμυρίων ευρώ. Κάθε επιπλέον εβδομάδα θα κοστίζει μεταξύ 25 και 57 δισεκατομμυρίων ευρώ. Η γερμανική κυβέρνηση προσπαθεί τώρα να ισοσκελήσει πολλά από αυτά που προηγουμένως παράγονταν από την ιδιωτική οικονομία και τώρα εκπίπτουν. Πόσο μπορεί να παραταθεί αυτή η κατάσταση; Ας ελπίσει κανείς πως οι Γερμανοί δεν θα πρέπει να μάθουν την απάντηση».
«Το Ευρωκοινοβούλιο ζητά εκκένωση των προσφυγικών καταυλισμών»
Όσο το δυνατόν γρηγορότερα θα πρέπει να εκκενωθούν οι προσφυγικοί καταυλισμοί στα νησιά του Αιγαίου, ζητά η Ευρωβουλή - Εικόν από το προσφυγικό κέντρο της Χίου
Το μεταναστευτικό στην Ελλάδα συνεχίζει να απασχολεί τον γερμανικό Τύπο. Η Zeit επιγράφει το δημοσίευμά της «Τα ΗΕ επικρίνουν τον τρόπο που η Ελλάδα συμπεριφέρεται στους πρόσφυγες». Η εφημερίδα αναφέρει στο άρθρο της: «Ο επιτετραμμένος των ΗΕ για τα Ανθρώπινα Δικαιώματα Φελίπε Γκονζάλες Μοράλες επέκρινε την Ελλάδα για τον τρόπο, με τον οποίο συμπεριφέρεται στους πρόσφυγες στα σύνορα με την Τουρκία. Το να μην επιτρέπει στους αιτούντες άσυλο και στους μετανάστες να περάσουν παραβιάζει την απαγόρευση για μαζικές επαναπροωθήσεις, δήλωσε ο ανεξάρτητος εμπειρογνώμονας των ΗΕ για τα δικαιώματα των μεταναστών. Στις Καστανιές και στο Παζαρκουλέ 200 περίπου μετανάστες έκοψαν ένα δέντρο και προσπάθησαν να περάσουν το συρματόπλεγμα. Το κρατικό ραδιόφωνο μετέδωσε ότι οι ελληνικές δυνάμεις ασφαλείας έκαναν χρήση δακρυγόνων». Ο ειδικός των ΗΕ ανέφερε τέλος ότι το άσυλο αποτελεί τον πυρήνα των ανθρωπίνων δικαιωμάτων και δεν μπορεί να καταργείται έτσι απλά.
Τέλος, η Kölner Stadt Anzeiger αναφέρει ότι «Το Ευρωκοινοβούλιο ζητά την εκκένωση των προσφυγικών καταυλισμών» και σημειώνει: «Εξαιτίας του επαπειλούμενου κινδύνου του κορωνοϊού, το Ευρωκοινοβούλιο ζήτησε την άμεση εκκένωση των προσφυγικών καταυλισμών στα νησιά. Στους γεμάτους καταυλισμούς δεν υπάρχει η δυνατότητα να κρατηθούν οι κοινωνικές αποστάσεις ούτε υπάρχουν οι κατάλληλες συνθήκες υγιεινής, γράφει ο πρόεδρος της Επιτροπής Εσωτερικών Υποθέσεων Χουάν Φερνάντο Λόπεζ Αγκιλάρ σε επιστολή του στην Κομισιόν. Για να αποφευχθεί μια γρήγορη μετάδοση του Covid – 19 θα πρέπει οι προσφυγικοί καταυλισμοί να εκκενωθούν όσο το δυνατόν γρηγορότερο».
Μαρία Ρηγούτσου
</doc>
<doc docid='dw_52879812' lang='ell' type='mono' source='https://www.dw.com/el/el/πρώτος-θάνατος-από-κορωνοϊό-στην-κύπρο/a-52879812' term='COVID'>
Τον πρώτο θάνατο ασθενούς που είχε προσβληθεί από κορωνοϊό μετρά από χθες το βράδυ η Κύπρος, αφού 70χρονος Βρετανός που νοσηλευόταν στο νοσοκομείο Αμμοχώστου έχασε τη μάχη για τη ζωή. Πρόκειται για ασθενή που νοσηλευόταν ήδη σε νοσοκομείο της χώρας με άλλα νοσήματα και ο οποίος προσβλήθηκε από τον COVID-19, όταν τον επισκέφτηκαν στο νοσοκομείο συγγενείς του που βρέθηκαν θετικοί στον ιό.
Τα συνολικά επιβεβαιωμένα κρούσματα στην Κυπριακή Δημοκρατία ανέρχονται μέχρι στιγμής στα 84, συμπεριλαμβανομένων τριών που εντοπίστηκαν στις Βρετανικές Βάσεις. Εξάλλου άλλα 35 επιβεβαιωμένα κρούσματα ανακοίνωσε η ηγεσία των Τουρκοκυπρίων, εκ των οποίων τα 30 είναι Γερμανοί τουρίστες.
Αυστηρά μέτρα για κορωνοϊό
Aγώνας δρόμου της κυπριακής κυβέρνησης για να τεθεί υπό έλεγχο η πανδημία του κορωνοϊού
Η κυπριακή κυβέρνηση επιδίδεται σε αγώνα δρόμου για αναχαίτιση της αλυσίδας μετάδοσης του κορωνοϊού ανακοινώνοντας σειρά, πρωτόγνωρων για τη χώρα, μέτρων. Ήδη από χθες η Κύπρος έκλεισε τα αεροδρόμιά της για όλες τις αφίξεις, ενώ οι μόνες πτήσεις που επιτρέπονται είναι πλέον οι ναυλωμένες πτήσεις για επαναπατρισμό πολιτών της Κυπριακής Δημοκρατίας. Επίσης έχουν επιστρατευτεί ξενοδοχεία σε όλη την Κύπρο, τα οποία χρησιμοποιούνται ως χώροι καραντίνας για τους πολίτες που επαναπατρίζονται.
Εξάλλου έχει εκδοθεί σειρά διαταγμάτων, τα οποία προβλέπουν το κλείσιμο όλων των σχολείων και πανεπιστημίων, την αναστολή εργασιών επιχειρήσεων, ενώ η δημόσια υπηρεσία λειτουργεί με προσωπικό ασφαλείας. Σε ό,τι αφορά τις υπεραγορές και τα φαρμακεία, η συμφόρηση που παρατηρήθηκε τις τελευταίες ημέρες οδήγησε την κυβέρνηση σε έκδοση ειδικού διατάγματος σύμφωνα με το οποίο μέχρι τις 10 το πρωί εξυπηρετούνται μόνο ευπαθείς ομάδες με την προσκόμιση πιστοποιητικού.
Ανησυχία για τα νοσοκομεία
Eικόνα από διαδηλώσεις προηγούμενων εβδομάδων για το κλείσιμο σημείων διέλευσης στην πράσινη γραμμή λόγω κορωνοϊού (07.03.2020)
Ιδιαίτερη ανησυχία προκαλούν τα αλλεπάλληλα κρούσματα κορωνοϊού στα δημόσια νοσηλευτήρια τα οποία σηκώνουν το βάρος διαχείρισης της επιδημίας. Συγκεκριμένα, τρία από τα τέσσερα δημόσια νοσηλευτήρια της χώρας έχουν μπει στην ουσία σε καραντίνα, αφού επαγγελματίες υγείας που εργάζονται σε αυτά, έχουν βρεθεί θετικοί στον κορωνοϊό.
Τα κρούσματα κορωνοϊού στα δημόσια νοσηλευτήρια υποχρέωσαν άλλους 200 περίπου επαγγελματίες υγείας να τεθούν σε καραντίνα. Αυτό είχε ως αποτέλεσμα τα νοσοκομεία της Λευκωσίας, της Λεμεσού και της Πάφου να λειτουργούν με προσωπικό ασφαλείας και τον Υπουργό Υγείας να επιτάσσει όλους τους εγγεγραμμένους στα επαγγελματικά μητρώα γιατρούς και νοσηλευτές προκειμένου να υπάρχει διαθέσιμο ανθρώπινο δυναμικό σε περίπτωση που παραστεί ανάγκη.
Φωνές για απαγόρευση κυκλοφορίας
Παρά τα αυστηρά μέτρα που έχουν ληφθεί για την αναχαίτηση της επιδημίας, δεν είναι λίγες οι φωνές που ζητούν από την κυβέρνηση να λάβει ακόμα πιο σκληρά μέτρα και ειδικότερα την επιβολή απαγόρευσης κυκλοφορίας. Στο αίτημα αυτό συντείνουν εικόνες στα μέσα κοινωνικής δικτύωσης με συνωστισμένους από κόσμο χώρους όπως λαϊκές αγορές, πάρκα, εκκλησίες και παραλίες. Για την ώρα, πάντως, η κυβέρνηση διαψεύδει ότι υπάρχει μία τέτοια πρόθεση και ζητά από τους πολίτες να μείνουν στο σπίτι και να ακολουθούν τα μέτρα προστασίας.
Λουκιανός Λυρίτσας, Λευκωσία
</doc>
<doc docid='dw_52648744' lang='ell' type='mono' source='https://www.dw.com/el/el/έκλεισαν-σχολεία-και-πανεπιστήμια-λόγω-κορωνοϊού/a-52648744' term='COVID'>
Η Ιταλία δεν έχει ακόμη καταφέρει να περιορίσει την μετάδοση του κορωνοϊού. Πανεπιστήμια και σχολεία σε όλη την χώρα κλείνουν για 10 ημέρες, αν και οι επιστήμονες διχάζονται σε σχέση με την χρησιμότητα του μέτρου.
Όλα τα ποδοσφαιρικά ματς τις επόμενες τέσσερις εβδομάδες θα παιχτούν κεκλεισμένων των θυρών, ενώ απαγορεύονται μεγάλες συναθροίσεις, οι οποίες  μπορεί να ευνοήσουν την διάδοση του κορωνοϊού. Υπάρχουν κρούσματα σε όλες τις περιφέρειες της  χώρας. Και στην μικρή περιοχή Βάλλε Ντ΄Αόστα στα σύνορα με την Γαλλία χθες βράδυ διαγνώσθηκαν δυο ασθενείς θετικοί στον Covid 19.
Kεκλεισμένων των θυρών οι ποδοσφαιρικοί αγώνες για τις επόμενες τέσσερις εβδομάδες
«Θα ζητήσουμε από την Ευρώπη όλη την αναγκαία ευελιξία, πρέπει να στηρίξουμε τις οικογένειες και τις επιχειρήσεις μας. Η χώρα θα τα καταφέρει», τόνισε σε μήνυμά του στο Facebook o ιταλός πρωθυπουργός Τζουζέπε Κόντε. Παράλληλα εξήγγειλε νέο πρόγραμμα δημοσίων έργων, για την δημιουργία χρήσιμων υποδομών και φυσικά την στήριξη της οικονομίας.
Ο δε ιταλός υπουργός Εξωτερικών Λουίτζι Ντι Μάιο ζήτησε από όλους να κατεβάσουν τους τόνους, ώστε να σταλεί και ένα μήνυμα εθνικής ενότητας στο εξωτερικό.
Τις ώρες αυτές καταβάλλονται αδιάκοπες προσπάθειες να αυξηθούν κατά 50% οι κλίνες των νοσοκομείων, στις μονάδες εντατικής θεραπείας, καθώς αυτό είναι το αδύνατο σημείο του ιταλικού εθνικού συστήματος υγείας.
Σε ό,τι αφορά το κλείσιμο των σχολείων πάντως η κυβέρνηση Κόντε ανακοίνωσε νέο μέτρο που  θα επιτρέπει σε έναν από τους δυο γονείς των παιδιών  να πάρει άδεια από την δουλειά του μέχρι τα μέσα Μαρτίου. Παράλληλα θα εγκριθούν ειδικά κονδύλια  για να μπορούν όλες οι ιταλικές οικογένειες, να πληρώσουν μπέιμπι σίτερ για τα μικρότερα παιδιά τους.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_37379382' lang='ell' type='mono' source='https://www.dw.com/el/el/οι-μεξικανοί-μποϋκοτάρουν-αμερικανικά-προϊόντα/a-37379382' term='Corona'>
Η πρόθεση του Αμερικανού Προέδρου Ντόναλντ Τραμπ να χτιστεί ένα τείχος στα σύνορα με το Μεξικό ώστε να παρεμποδιστεί η είσοδος των παράτυπων μεταναστών είναι ράπισμα στην εθνική υπερηφάνεια των Μεξικανών που προσπαθούν τώρα να αντισταθούν Στον αγώνα έχει «ριχτεί» και η βιομηχανία της διαφήμισης. Εδώ και εβδομάδες οι μεγάλες επιχειρήσεις της χώρας χρησιμοποιούν χιουμοριστικά, εύστοχα σποτάκια σε σχέση με την νέα πολιτική γραμμή των ΗΠΑ. Η πιο γνωστή ίσως εταιρεία του Μεξικού είναι η Corona και αντικείμενο της διαφήμισής της ήταν η ρήση του Τραμπ «Κάνε και πάλι μεγάλη την Αμερική» (Make America great again). To σποτάκι συνοδευόταν από πολύ όμορφες εικόνες της Αμερικής, όχι όμως από το Γκραν Κάνιον ή το Μιντουέστ, τις μεσοδυτικές ΗΠΑ, αλλά από τη διώρυγα του Παναμά και τις φυτείες καφέ στην Κολομβία, θέλοντας έτσι να δείξει πως η Αμερική είναι πολύ μεγαλύτερη από ότι οι ΗΠΑ.
Ήδη πριν από τρεις μήνες η Corona είχε μεγάλη επιτυχία με ένα spot μερ τίτλο "Γκρέμισε το τείχος σου"  που είδαν σχεδόν εφτά εκατομμύρια τηλεθεατές. Η αεροπορική εταιρεία Aeromexico καταπιάστηκε με το θέμα «Περνώντας τα σύνορα». Επικρίνει τα σύνορα μεταξύ χωρών, ανθρώπων, θρησκειών, φύλων και ιδεολογιών. Η διαφήμιση κατά του Τραμπ μάλιστα φέρνει και έσοδα. Απαραίτητα σε μια χώρα η οποία φοβάται πως η οικονομία της θα υποστεί ζημίες από την επιβολή επιπλέον δασμών.
#AdiosStarbucks#
Χιλιάδες άνθρωποι διαδηλώνουν στο Μεξικό κατά της πολιτικής Τραμπ
Αλλά δεν είναι μόνο οι επιχειρήσεις που κινητοποιούνται. Και οι χρήστες του διαδικτύου καλούν τους συμπατριώτες τους σε μποϋκοτάζ των αμερικανικών προϊόντων με συνθήματα όπως #AdiosStarbucks#, #AdiosMcDonalds#.
Και είναι αλήθεια πως πολλές αμερικανικές επιχειρήσεις καταβάλλουν προσπάθειες να αναστρέψουν αυτό το δυσάρεστο κλίμα. Πριν από μερικές ημέρες η Starbucks ανακοίνωσε επενδύσεις πολλών εκατομμυρίων στο Μεξικό. Η αμερικανική αλυσίδα ταχυφαγίας Burger King το είχε ήδη κάνει. Η Starbucks μάλιστα ανακοίνωσε ότι πρόκειται να προσλάβει 10.000 πρόσφυγες. Εάν αυτές οι προσπάθειες καταφέρουν να αναχαιτίσουν το αντιαμερικανικό κλίμα που εξαπλώνεται στο Μεξικό θα φανεί το επόμενο διάστημα.
Και σε πολιτικό επίπεδο η Αριστερά κατεβάζει τον κόσμο στους δρόμους. 10.000 άνθρωποι διαδήλωσαν την περασμένη Τρίτη κατά της αύξησης της τιμής της βενζίνης. Σε ένα πράγμα μόνο συμφωνούν οι Μεξικανοί Σοσιαλιστές με τον Τραμπ: στην κατάργηση της ζώνης ελευθέρου εμπορίου.
Τομπίας Κόιφερ / Μαρία Ρηγούτσου
</doc>
<doc docid='dw_15963113' lang='ell' type='mono' source='https://www.dw.com/el/el/βομβιστική-επίθεση-με-χαρακτηριστικά-μαφίας/a-15963113' term='Corona'>
Στο Μπρίντιζι, η Μαφία φαίνεται ότι ξαναχτύπησε. Αυτή τη φορά με βόμβα που εξερράγη σε σκουπιδοτενεκέ έξω από ένα επαγγελματικό. Το αποτέλεσμα ήταν να σκοτωθούν 2 μαθητές και να τραυματιστούν άλλοι 9 συμμαθητές τους.
Μόλις έμπαιναν οι μαθητές για μάθημα
H μαφία κάνει και πάλι αισθητή την τραγική παρουσία της. Η έκρηξη που έγινε στο Μπρίντιζι, σύμφωνα με τους εισαγγελείς, φέρει την «υπογραφή» της μαφίας της Απουλίας, Sacra Corona Unita, Ιερό Ενωμένο Στεφάνι. Το τεχνικό λύκειο όπου έγινε η έκρηξη, ονομάζεται «Μορβίλο Φαλκόνε», προς τιμήν τη συζύγου του εισαγγελέα που συνέβαλλε καθοριστικά στην καταπολέμηση της μαφίας και δολοφονήθηκε στις 23 Μαΐου του 1992. Πολλοί μαθητές, επίσης, προέρχονται από το χωριό Μεσάνιε, όπου, πριν λίγες εβδομάδες, πυρπολήθηκε το αυτοκίνητο του προέδρου εμπορικής ένωσης, που μάχεται την μαφία.
Ο δήμαρχος της πόλης Κόζιμο Κονζάλες έκανε λόγο για ένα άνευ προηγούμενου χτύπημα της οργάνωσης, ενώ αντίθετα η υπουργός Εσωτερικών Άννα Μαρία Κανσελιέρι κάλεσε σε αυτοσυγκράτηση. «Μπορώ να δώσω περισσότερες πληροφορίες όταν ολοκληρώσουν το έργο τους οι ανακριτικές αρχές» δήλωσε. Σήμερα, επρόκειτο να φτάσει στο Μπρίντιζι το «Καραβάνι της Νομιμότητας», του καθολικού ιερέα Λουίτζι Τσόττι. Ζητά από τους νέους να μην φοβούνται και να καταγγέλλουν, άμεσα και άφοβα, κάθε μαφιόζικο εκφοβισμό.
Αθανασία Συγγελλάκη, Ρώμη Υπεύθ. Σύνταξης Ειρήνη Αναστασοπούλου
</doc>
<doc docid='dw_52908868' lang='ell' type='mono' source='https://www.dw.com/el/el/η-δύση-θα-εξαρτάται-από-την-κίνα-και-μετά-τον-κορωνοϊό/a-52908868' term='SARS'>
Η πανδημία του κορωνοϊού αποκάλυψε μια «ανεύθυνη και παράλογη» οικονομική εξάρτηση από την Κίνα, τόνισε πρόσφατα ο γάλλος υπουργός Οικονομικών Μπρουνό Λεμέρ. Μέχρι σήμερα κανένας γερμανός πολιτικός δεν έχει προχωρήσει σε παρόμοια δήλωση, προφανώς επειδή το 47% των γερμανικών εξαγωγών πηγαίνει στην Κίνα, ενώ το γαλλικό ποσοστό ανέρχεται «μόλις» στο 18%. Μόνο όσον αφορά τα φάρμακα ο γερμανός υπουργός Υγείας Γενς Σπαν θεωρεί ότι η Γερμανία, η οποία εισάγει σήμερα το 40% από τη Κίνα, θα πρέπει να περιορίσει την εξάρτησή της διότι, όπως τονίζει ο υπουργός, εδώ καθοριστική δεν είναι η τιμή, αλλά η διαθεσιμότητα.
Λόγω του κορωνοϊού έχει διακοπεί παγκοσμίως το 80% των εφοδιαστικών αλυσίδων. Προς το παρόν ο μόνος τρόπος αντιμετώπισης είναι η μεταφορά προϊόντων δια αέρος. Όμως δεν έχουν όλες οι επιχειρήσεις την οικονομική δυνατότητα να το πράξουν.
Η τιμή θα βρίσκεται στο επίκεντρο και μετά τη κρίση
O γερμανός συγγραφέας και δημοσιογράφος Φρανκ Ζίρεν ζει εδώ και είκοσι χρόνια στο Πεκίνο
Το πρόβλημα είναι ότι ο ρόλος της Κίνας σήμερα στηn παγκόσμια οικονομία είναι πολύ πιο σημαντικός από την εποχή της πανδημίας SARS το 2002 και το 2003. Ο φόβος επανάληψης τέτοιων προβλημάτων είναι ωστόσο διάχυτος. Προφανώς γι' αυτό το αμερικανικό περιοδικό Forbes χαρακτηρίζει την πανδημία του κορωνοϊού «κύκνειο άσμα της Κίνας ως τόπου παραγωγής αγαθών για ολόκληρο τον πλανήτη». Σύμφωνα με το περιοδικό, μετά το τέλος της κρίσης αυτής κανείς δεν θα εμπιστευθεί ξανά την Κίνα. Ενδεχομένως όμως το Forbes να υποτιμά τις ισχυρές και πολύπλοκες εξαρτήσεις της παγκόσμιας οικονομίας από τη Κίνα, που δεν είναι τόσο εύκολο να διακοπούν, όπως ίσως φαίνεται με μια πρώτη ματιά. Η παραγωγή απλών προϊόντων, όπως t-shirt ή παπουτσιών, έχει ήδη μεταφερθεί σε γειτονικές χώρες της Κίνας. Ως προς τα προϊόντα υψηλής τεχνολογίας όμως, των οποίων οι εφοδιαστικές αλυσίδες είναι πιο πολύπλοκες, η Κίνα παίζει διεθνώς ολοένα και πιο σημαντικό ρόλο.
Για τις μεγάλες εταιρίες δεν συντρέχει κανένας λόγος να συγκεντρώσουν την παραγωγή τους σε μια και μόνο περιοχή. Αρκεί να αναλογιστούμε ότι μόνο για τη δημιουργία αποθεμάτων θα πρέπει να δαπανηθούν μεγάλα, αν και όχι υπέρογκα ποσά, τα οποία θα έχουν εν τέλει αντίκτυπο στην τελική τιμή του προϊόντος. Οι πελάτες όμως θα ξεχάσουν πολύ γρήγορα τον ιό μόλις ξεπεραστεί η κρίση του κορωνοϊού και δεν θα θελήσουν να πληρώσουν περισσότερα για το προϊόν. Ο παράγων κόστος ήταν και θα είναι καθοριστικός. Και εδώ η Κίνα διαθέτει ένα ισχυρό συγκριτικό πλεονέκτημα.
Ολοένα και σημαντικότερος ο ρόλος της Κίνας
O ρόλος της Κίνας στην παγκόσμια οικονομία είναι πολύ σημαντικός - Εικόνα από νέες υποδομές για τον Νέο Δρόμο του Μεταξιού
Η σημασία της Κίνας ως τόπου παραγωγής, αλλά και ως αγοράς διάθεσης προϊόντων αναμένεται να αυξηθεί τα επόμενα χρόνια. Δεν αποκλείεται να περιοριστεί στην Κϊνα η παραγωγή για την ευρωπαϊκή αγορά, σίγουρα όμως θα αυξηθεί η παραγωγή για την ίδια την κινεζική και την ασιατική αγορά. Σ' αυτή την αύξηση της παραγωγής θα συμμετάσχουν και γερμανικές εταιρείες. Εκτός αυτού όμως δεν θα πρέπει να λησμονούμε ότι σε τομείς, όπως η αυτοκινητοβιομηχανία και η κατασκευή βιομηχανικών ή χημικών προϊόντων, η Κίνα είναι πολύ πιο μπροστά από πολλές άλλες χώρες, κυρίως όσον αφορά τις μονάδες παραγωγής και τις εφοδιαστικές αλυσίδες. Το μόνο που μπορεί να περιορίσει την εξάρτηση από την Κίνα είναι ότι και άλλες ασιατικές χώρες πλησιάζουν με γοργά βήματα τα υψηλά κινεζικά στάνταρντ παραγωγής.
Όσο κι αν κάποιοι σκληροπυρηνικοί αμερικανοί πολιτικοί μιλούν πλέον για «απο-παγκοσμιοποίηση», οι εξελίξεις στην παγκόσμια αγορά παραπέμπουν πολύ περισσότερο σε μια ακόμα μεγαλύτερη σύσφιξη των παγκόσμιων οικονομικών σχέσεων και εξαρτήσεων. Οι δεσμοί αυτοί όμως θα μπορούσαν να περάσουν μια διαδικασία... εξορθολογισμού. Θα αποτελούσε, για παράδειγμα, πρόοδο αν επιτυγχάναμε να μην κάνουν εξαρτήματα το γύρο του κόσμου για να συναρμολογηθούν κάπου και στη συνέχεια να ταξιδέψουν και πάλι εκεί από όπου ξεκίνησαν. Αυτό όμως μπορεί να επιτευχθεί μόνο αν αρχίσουμε να συνυπολογίζουμε στη συνολική τιμή ενός προϊόντος το κόστος της κλιματικής αλλαγής. Πρόκειται, αναμφίβολα, για έναν ηράκλειο άθλο.
Φρανκ Ζίρεν, Πεκίνο
Επιμέλεια: Στέφανος Γεωργκόπουλος
</doc>
<doc docid='dw_52810191' lang='ell' type='mono' source='https://www.dw.com/el/el/ο-σωτήρης-τσιόδρας-της-γερμανίας/a-52810191' term='SARS'>
Οι ημέρες του έχουν γίνει δύσκολες. Με το ποδήλατο πηγαίνει από ραντεβού σε ραντεβού, στα υπουργεία, στις τοπικές αρχές του Βερολίνου. Δεν έχει πλέον τον καιρό για να διαβάσει τις νεωτέρες επιστημονικές μελέτες, είπε την περασμένη εβδομάδα στη βορειογερμανική ραδιοφωνία NDR. Η εγκυρότητα και η επιστημοσύνη του ψηλόλιγνου ανδρός με τα σγουρά μαλλιά είναι περιζήτητη αυτόν τον καιρό όσο ποτέ άλλοτε λόγω της πανδημίας του Covid19. Ο Μίχαελ Ντρόστεν έχει γίνει ως ειδικός σε νεοεμφανιζόμενες λοιμώξεις η πιο ισχυρή παρουσία σε αυτήν την πρωτόγνωρη παγκόσμια κρίση.  «Κορυφή ανάμεσα στους ντεντέκτιβ επιδημιών»
Ο Ντρόστεν στο πλευρό του υπ. Υγείας
Στις συνεντεύξεις τύπου κάθεται δίπλα στον υπουργό Υγείας Γενς Σπαν. Είναι προσκεκλημένος σε τοκσόου, μιλά με εφημερίδες, στέλνει tweet και εκφράζει τις απόψεις του κάθε εργάσιμη ημέρα σε Podcast με θέμα τα νεώτερα από τον κορωνοϊό μέσω του NDR. Αντιμετωπίζει με υπομονή ερωτήσεις για καθημερινές καταστάσεις σε σχέση με τις εξελίξεις. Ο πατέρας ενός αγοριού δυόμιση χρονών εξηγεί με τρόπο ήρεμο και κατανόητο, που μπορεί να καταλάβει και ο πιο άσχετος χωρίς να ωραιοποιεί. Με δύο λέξεις είναι δύσκολο να εξηγήσει κανείς την κατάσταση, γι αυτό η φύση του podcast του δίνει τη δυνατότητα να παίρνει ανάσες και να κάνει έκκληση στη λογική.
Το περιοδικό Spiegel αποκαλεί τον Κρίστιαν Ντρόστεν «κορυφή ανάμεσα στους ντεντέκτιβ επιδημιών». Η εφημερίδα Tagesspiegel κάνει λόγο για τον γιατρό με τη μεγαλύτερη επιρροή στη χώρα. Υπάρχουν χρήστες στα μέσα κοινωνικής δικτύωσης που τον αποκαλούν ήρωα. Και είναι αλήθεια. Ο Ντόρστεν ξέρει όσα κανείς άλλος επιστήμων στη Γερμανία. Το 2003, στο Ινστιτούτο Μπέρνχαρντ Νόχτ Τροπικής Ιατρικής στο Αμβούργο, ήταν ανάμεσα σε αυτούς που ανακάλυψαν το κορωνοϊό SARS, έναν πολύ κοντινό στον ιό αυτού που μας ταλαιπωρεί τώρα. Μαζί ανακάλυψε κι έναν γρήγορο τεστ για τον εντοπισμό του. Για την επίδοσή του, τού απονεμήθηκε το 2005 σε ηλικία 32 χρονών το Ομοσπονδιακό Μετάλλιο.
Πανταχού παρών
Η φημισμένη πανεπιστημιακή κλινική Σαριτέ στο Βερολίνο
Υπό την επίβλεψη του Ντόρστεν η ομάδα εργασίας του στην Πανεπιστημιακή Κλινική του Σαριτέ, παρουσίασε το πρώτο τεστ για τον νέο ιό. Λόγω των γνώσεών του και της υπεύθυνης θέσης που κατέχει στο Σαριτέ έχει αναπτύξει την υπευθυνότητα να μην αφήνει το πεδίο σε αυτοαποκαλούμενους εμπειρογνώμονες. Ακόμη κι αν αυτό σημαίνει συνεχή παρουσία στα πρωτοσέλιδα, σχόλια μίσους ή ακόμη και λεπτομέρειες που αφορούν το πρόσωπό του. Προκαλεί εντύπωση, για παράδειγμα, όταν διηγείται ότι εδώ και χρόνια επειδή στις μπυραρίες δεν πλένονται καλά τα ποτήρια και μένουν ιοί, πίνει απευθείας από το μπουκάλι.
Ο Ντόρστεν μεγάλωσε σε αγρόκτημα στο Emsland και σπούδασε Ιατρική στη Φρανκφούρτη. Μετά από ένα διάστημα στο Ινστιτούτο Μπέρνχαρντ Νοχτ Τροπικής Ιατρικής στο Αμβούργο έγινε επικεφαλής του Ινστιτούτου Ιολογίας στο Πανεπιστήμιο της Βόννης και το 2017 πήγε στο Σαριτέ. Για τη φημισμένη πανεπιστημιακή κλίμακα του Βερολίνου είχε σε παλαιότερη συνέντευξη ότι δεν είναι χώρος για χαλάρωση, αλλά για να κινήσει κανείς μερικά πράγματα. Φυσικά δεν μπορούσε να φανταστεί ο γερμανός λοιμωξιολόγος ότι θα ήταν όλα αυτά σήμερα σε υπερθετικό βαθμό.
Γκίζελα Γκρος/ dpa
Επιμέλεια: Ειρήνη Αναστασοπούλου
</doc>
<doc docid='dw_52798633' lang='ell' type='mono' source='https://www.dw.com/el/el/κορωνοϊός-και-μυστικές-υπηρεσίες/a-52798633' term='SARS'>
Στο τέλος του 2002 όταν ξέσπασε η λοίμωξη που έγινε γνωστή ως Οξύ Αναπνευστικό Σύνδρομο (SARS) - παρόμοια με τον κορωνοϊό λοίμωξη του αναπνευστικού- ήταν η πρώτη πανδημία του 21ου αιώνα, που μόλις είχε αρχίσει. Η ασθένεια ξεκίνησε από τη νότια Κίνα και κόστισε τη ζωή σε 800 ανθρώπους. Η κινεζική κυβέρνηση όμως προσπάθησε να κρατήσει αρχικά μυστική την εξάπλωση του ιού.
Όπως αποκαλύπτει όμως η γερμανική εφημερίδα Die Welt, οι γερμανικές μυστικές γνώριζαν πολλές εβδομάδες πριν τι συνέβαινε. Παρακολουθούσαν τα τηλέφωνα των κινεζικών αρχών και δεν μάθαιναν πληροφορίες μόνο για την ασθένεια αλλά και για την προσπάθεια της κινεζικής κυβέρνησης να αποκρύψει την εξάπλωσή της.
Με παρόμοιο τρόπο κινούνται τώρα οι αμερικανικές μυστικές υπηρεσίες, όπως αποκαλύπτει το ειδησεογραφικό πρακτορείο Reuters και το Yahoo News. Η κεντρική αμερικανική υπηρεσία Director of National Intelligence, που αποτελείται από 17 μυστικές υπηρεσίες, συγκεντρώνει πληροφορίες σχετικά με τον κορωνοϊό και τις αξιολογεί. Η παρακολούθηση δεν αφορά μόνο τη γνωστή σε όλους CIA αλλά και την μυστική υπηρεσία για ιατρικά θέματα και δημόσιας υγείας, το  National Center for Medical Intelligence (NCMI) καθώς και τις στρατιωτικές μυστικές υπηρεσίες DIA (Defense Intelligence Agency).
Οι μυστικές υπηρεσίες παρακολουθούν τα πάντα
Και στην περίπτωση μιας πανδημίας οι μυστικές υπηρεσίες κάνουν αυτό που γνωρίζουν πάντα... δηλαδή συλλέγουν πληροφορίες
Οι μυστικές υπηρεσίες παρακολουθούν κυριολεκτικά τα πάντα. Πέρα από τις ειδήσεις και τις επίσημες ειδησεογραφικές σελίδες, παρακολουθούν τα μέσα κοινωνικής δικτύωσης αλλά κυρίως παρακολουθούν το παρασκήνιο. Συνεργάτες των αμερικανικών μυστικών υπηρεσιών στο Ιράν ή στην Κίνα μπορούν να τους παρέχουν πολύτιμες πληροφορίες που αφορούν τη διάδοση της ασθένειας, τα σχέδια και τις δυνατότητες διάδοσης στο εξωτερικό, ούτως ώστε να μπορέσουν να εκτιμήσουν καλύτερα τις επιπτώσεις τόσο σε οικονομικό όσο και σε κοινωνικό επίπεδο.
Οι μυστικοί πράκτορες και οι μυστικές υπηρεσίες δεν μπορούν φυσικά ούτε να θεραπεύσουν ούτε να σταματήσουν τον κορωνοϊό. Μπορούν όμως να προσφέρουν πολύτιμες πληροφορίες σε όσους λαμβάνουν αποφάσεις. Με τον τρόπο αυτό μπορεί να μειωθεί η αβεβαιότητα στον τοπικό πληθυσμό και φυσικά μπορεί να εκτιμηθεί καλύτερα τη γενικότερη κατάσταση.
Και σε αυτή την περίπτωση, οι μυστικές υπηρεσίες κάνουν αυτό που κάνουν πάντα. Συγκεντρώνουν πληροφορίες που δεν θα μπορούσε να έχει εύκολα πρόσβαση κανείς. Αυτό ισχύει κυρίως για χώρες όπως την Κίνα και το Ιράν όπου η εμπιστοσύνη στις επίσημες πηγές πληροφόρησης δεν είναι μεγάλη. Το κλείσιμο των συνόρων, οι καραντίνες στην Ευρώπη, την Ασία και τις ΗΠΑ βασίζονται βέβαια και στις επίσημες πηγές πληροφόρησης. Ωστόσο οι μυστικές υπηρεσίες μπορούν να παίξουν ένα σημαντικό επικουρικό ρόλο.
Κρίστοφερ Νέρινγκ
Επιμέλεια: Μαρία Ρηγούτσου
</doc>
<doc docid='dw_52752315' lang='ell' type='mono' source='https://www.dw.com/el/el/κορωνοϊός-υπάρχει-φως-στην-άκρη-του-τούνελ/a-52752315' term='SARS'>
Μετά την «Μαύρη Δευτέρα» ακολούθησε η «Μαύρη Τρίτη», η «Μαύρη Τετάρτη» και μέχρι σήμερα επικρατεί μαύρη καταχνιά σε όλα τα χρηματιστήρια του κόσμου λόγω του κορωνοϊού. Αρχηγοί κρατών και κυβερνήσεων απευθύνουν σχεδόν καθημερινά διαγγέλματα στους λαούς τους με νέα μέτρα για την αντιμετώπιση της πανδημίας και τη σημασία της ατομικής ευθύνης.
Προς ομαλοποίηση της κατάστασης
Αισιοδοξεί και για την Ευρώπη ο Χέριμπερτ Ντίτερ
Στο Γερμανικό Ραδιόφωνο συνέντευξη παραχώρησε ο Χέριμπερτ Ντίτερ, πολιτικός επιστήμων στο Ίδρυμα Επιστήμη και Πολιτική, ο οποίος αυτήν την περίοδο διδάσκει σε πανεπιστήμιο του Χονγκ Κονγκ. Η ματιά του προς την Δύση, και την Ευρώπη ιδιαίτερα, για το πώς διαχειρίζεται την κρίση, έχει προστιθέμενη αξία, γιατί το Χονγκ Κονγκ τα κατάφερε, αν και για ένα διάστημα ήταν στο επίκεντρο του «κορωνοσεισμού». Και στο ερώτημα, εάν θα έρθουν χειρότερες καταστάσεις στην Ευρώπη, απαντά καταφατικά μεν, αλλά με την αισιοδοξία που αποκόμισε από την εμπειρία του στο Χονγκ Κονγκ.
«Το Χονγκ Κονγκ, όπως κι άλλες χώρες της περιοχής, ήταν πριν από μερικές εβδομάδες στο μάτι του κυκλώνα, αλλά η κατάσταση έχει σχετικά ομαλοποιηθεί. Τα εστιατόρια γεμίζουν όλο και περισσότερο, εδώ και μια εβδομάδα ο δημόσιος τομέας ξεκίνησε να δουλεύει και πάλι. Υπάρχει φώς στο τέλος του τούνελ. Αλλά για την Ευρώπη θα είναι καταρχήν πάρα πολύ σκοτεινό». Τι εννοεί όμως ο Χέριμπερτ Ντίτερ με την τελευταία επισήμανση; Πώς κατάφερε το Χονγκ Κονγκ να αναστρέψει την κατάσταση;
«Μάσκες στο 100% του πληθυσμού»
Μάσκες προστασίας στο Τορίνο. Στο Χονγκ Κονγκ από πολύ νωρίς οι πάντες φορούσαν μάσκες
«Το Χονγκ Κονγκ τα κατάφερε, όπως η Ταιβάν κι άλλες χώρες της περιοχής, γιατί, κι αυτή είναι η μεγάλη διαφορά με την Ευρώπη, έζησε δραματικές εμπειρίες με το ιό SARS το 2003 και ανέπτυξε καλύτερο σύστημα αντιμετώπισης των κρίσεων. Εδώ οι άνθρωποι φορούν μάσκες, παντού υπάρχουν βίντεο με οδηγίες προστασίας από τον ιό και οι άνθρωποι τα παίρνουν όλα αυτά πολύ σοβαρά. Στον υπόγειο, στα λεωφορεία, παντού το ποσοστό εκείνων που φορούν μάσκα είναι σχεδόν 100%».
Σε αντίθεση με την Ευρώπη, που τώρα αφυπνίζεται, το Χονγκ Κονγκ πήρε εξ αρχής ριζικά μέτρα. Για παράδειγμα, έκλεισε πανεπιστήμια. Και δούλεψε. «Σήμερα έχουμε 130 νέα κρούσματα, από αυτά τα 30 ήρθαν από έξω, είναι εισαγόμενα. Δεν είναι καταστροφικό. Στην Ευρώπη οι αρχές φαίνεται ότι αδιαφόρησαν πολύ περισσότερο από όσο έπρεπε, υπέθεσαν ότι η κρίση θα περνούσε γρήγορα. Αυτήν τη στιγμή οι εξελίξεις στην Ευρώπη είναι πολύ πιο δραματικές από ό,τι στην Ασία. Εδώ σε εμάς ξεκινά φάση ομαλοποίησης. Στην Ευρώπη η κρίση οδηγείται σταδιακά στο αποκορύφωμά της».
Ντιρκ Μίλερ/ DLF
Επιμέλεια: Ειρήνη Αναστασοπούλου
</doc>
<doc docid='dw_52684934' lang='ell' type='mono' source='https://www.dw.com/el/el/ούρσουλα-φον-ντερ-λάιεν-από-τη-δράση-στην-κρίση/a-52684934' term='SARS'>
Περισσότερη Ευρώπη, ψηφιακή οικονομία, πράσινη ατζέντα και πολλά άλλα περιελάμβαναν οι φιλόδοξες διακηρύξεις της Ούρσουλα φον ντερ Λάιεν όταν, την 1η Δεκεμβρίου του 2019, αναλάμβανε επισήμως την προεδρία της Ευρωπαϊκής Επιτροπής. Από την πρώτη στιγμή ξεκίνησε δυναμικά για να δώσει κάποια δείγματα γραφής στις πρώτες 100 ημέρες. Ωστόσο, δεν πήγαν όλα κατ' ευχήν για την πρώτη γυναίκα στο "τιμόνι" της Κομισιόν. Η ΕΕ παραμένει σε κατάσταση κρίσης, αντιμέτωπη με στρατιωτικές επιχειρήσεις ή παιχνίδια εξουσίας σε Λιβύη, Συρία και Τουρκία, αλλά και με τον μυστηριώδη ιό Sars-CoV-2.
Οι δύσκολη συγκυρία φάνηκε καθαρά την περασμένη εβδομάδα, όταν η Ούρσουλα φον ντερ Λάιεν θα παρουσίαζε τη νέα νομοθεσία για την προστασία του κλίματος, βασική παράμετρο του Green Deal που είχε εξαγγείλει το 2019. Για τον σκοπό αυτό είχε προσκαλέσει στις Βρυξέλλες τη νεαρή ακτιβίστρια Γκρέτα Τούνμπεργκ. Αλλά η παρουσίαση επισκιάστηκε από τις τραγικές εικόνες στα ελληνοτουρκικά σύνορα, με χιλιάδες ανθρώπους να εγκλωβίζονται στον προθάλαμο της ΕΕ. Κι έτσι η Ούρσουλα φον ντερ Λάιεν αναχώρησε εσπευσμένα από τις Βρυξέλλες για τον Έβρο, μαζί με τον επικεφαλής του Ευρωπαϊκού Συμβουλίου Σαρλ Μισέλ και τον πρόεδρο του Ευρωκοινοβουλίου Νταβίντ Σασόλι. Πέταξε με ελικόπτερο πάνω από τα συρματοπλέγματα και υποσχέθηκε αλληλεγγύη προς την Ελλάδα, αποφεύγοντας κάθε ίχνος κριτικής. Πρόκειται για μία πολιτική συμβολισμών σε ένα δίλημμα που η ΕΕ αδυνατεί να επιλύσει από το 2015 μέχρι σήμερα: ποια είναι η ενδεδειγμένη αντιμετώπιση για τους πρόσφυγες και μετανάστες, οι οποίοι ελπίζουν σε μία καλύτερη ζωή σε ευρωπαϊκό έδαφος;
Δύσκολη κληρονομιά για την "γεωπολιτική" Κομισιόν
Στιγμιότυπο από την άφιξη της Ούρσουλα φον ντερ Λάιεν στην Ορεστιάδα
Η ανεπίλυτη αντιπαράθεση για το άσυλο είναι μόνο μία από τις εκκρεμότητες που η φον ντερ Λάιεν κληρονόμησε από τον προκάτοχό της, Ζαν Κλωντ Γιούνκερ. Παραμένoυν και οι εκκρεμότητες του Brexit, καθώς η φον ντερ Λάιεν αποχαιρέτησε μεν, όπως είχε προγραμματιστεί, τους Βρετανούς στα τέλη Ιανουαρίου, αλλά τώρα καλείται να βρει μία λύση για την επόμενη μέρα, ώστε το συναινετικό διαζύγιο να μην καταλήξει σε "πόλεμο των ρόδων" με το Λονδίνο. Λύση αναζητείται και στη διαμάχη για τη μελλοντική χρηματοδότηση της ΕΕ μετά το ναυάγιο της συνόδου κορυφής τον Φεβρουάριο. Όσο για την εμπλοκή στις προσπάθειες μεταρρύθμισης της ευρωζώνης, όπου ο διάβολος προφανώς κρύβεται στις λεπτομέρειες, θα μπορούσε να έχει οδυνηρές συνέπειες για την ευρωπαϊκή οικονομία σε περίπτωση ύφεσης λόγω κορωνοϊού.
Βέβαια η Ούρσουλα φον ντερ Λάιεν έχει την ικανότητα να επιστρατεύει το χαμόγελό της ακόμη και στις μεγαλύτερες δυσκολίες. Μιλώντας σε επιχειρηματίες, προ ημερών, έλεγε ότι στο Παγκόσμιο Οικονομικό Φόρουμ του Νταβός ένας από τους συμμετέχοντες της έθεσε το εξής δίλημμα: "Θέλει η Ευρώπη να είναι και η ίδια ισχυρός παίκτης ή απλώς μία παιδική χαρά για τους άλλους ισχυρούς παίκτες;" Την απάντηση έδωσε η ίδια, λέγοντας: "Μετά τις πρώτες 100 ημέρες μπορώ να πω ότι βλέπω μία αποφασισμένη Ευρώπη". Όλα αυτά ταιριάζουν με τις παλαιότερες διακηρύξεις της Ούρσουλα φον ντερ Λάιεν ότι θέλει μία "γεωπολιτική Κομισιόν", η οποία θα "μαθαίνει τη γλώσσα της εξουσίας". Μόνο που αποφασιστικότητα δεν σημαίνει απαραίτητα και αποτελεσματικότητα. Αμήχανη φαινόταν η νέα Κομισιόν απέναντι στην αμερικανική επίθεση κατά του Ιρανού στρατηγού Σολεϊμανί, στην κλιμάκωση της εμφύλιας σύρραξης στη Λιβύη, στη σφαγή του Ιντλίμπ που ανάγκασε εκατοντάδες χιλιάδες ανθρώπους να πάρουν τον δρόμο της προσφυγιάς. Όλα αυτά έγιναν τις τελευταίες 100 ημέρες.
"Ανεβάζει ταχύτητες" η νέα πρόεδρος
Χειραψία με τον Ντόναλντ Τραμπ στιο Νταβός
Ο Γενς Γκάιερ, επικεφαλής των Γερμανών σοσιαλδημοκρατών στο Ευρωπαϊκό Κοινοβούλιο, λέει ότι αν ήθελε να βαθμολογήσει τις πρώτες 100 ημέρες της νέας προέδρου θα έδινε τον βαθμό "επαρκώς", για να συμπληρώσει ωστόσο, σαν αυστηρός φιλόλογος, ότι κατά βάση πρόκειται για μία ικανοποιητική βαθμολογία. Μεταξύ άλλων, επισημαίνει, η Ούρσουλα φον ντερ Λάιεν έχει ξεκινήσει την προσπάθεια για το Green Deal, για μία ευρωπαϊκή βιομηχανική στρατηγική, για ένα νομοθετικό πλαίσιο που θα εναρμονίζει τον κατώτατο μισθό σε όλη την ΕΕ. "Πάει καλά", συνοψίζει ο Γκάιερ και η δήλωσή του προκαλεί εντύπωση, αν αναλογιστούμε ότι το καλοκαίρι του 2019 ο σοσιαλδημοκράτης ευρωβουλευτής ήταν ένας από τους σφοδρότερους πολέμιους της νέας προέδρου. Σήμερα διευκρινίζει ότι η κριτική του την εποχή εκείνη δεν είχε προσωπικά κίνητρα, αλλά οφειλόταν στο γεγονός ότι η φον ντερ Λάιεν δεν συμμετείχε στη διαδικασία των "κορυφαίων υποψηφίων" πριν από τις ευρωεκλογές, διεκδικώντας την ψήφο των Ευρωπαίων πολιτών. Παρόμοιες απόψεις εκφράζουν και τα ηγετικά στελέχη των Πρασίνων.
Φαίνεται ότι η Ούρσουλα φον ντερ Λάιεν έχει κερδίσει τον σεβασμό πολλών, ίσως να έχει μεταδώσει και τον ενθουσιασμό της σε μερικούς από αυτούς. Ωστόσο, λέγεται ότι έχει προκαλέσει τριγμούς και παράπονα στα γρανάζια της κοινοτικής γραφειοκρατίας. Κάποιοι μιλούν για "χάος" ή τουλάχιστον για ασαφείς αρμοδιότητες και τριβές ανάμεσα στους αντιπροέδρους της Κομισιόν και ορισμένους Επιτρόπους. Όλοι είναι νέοι στο αξίωμά τους και όλοι είναι υπό πίεση από μία πρόεδρο που "θέλει περισσότερα" για την Ευρώπη.
Βερένα Σμιτ Πόσμαν (DPA)
Επιμέλεια: Γιάννης Παπαδημητρίου
</doc>
<doc docid='dw_52614761' lang='ell' type='mono' source='https://www.dw.com/el/el/ο-κορωνοϊός-πλήττει-θανάσιμα-τις-αερομεταφορές/a-52614761' term='SARS'>
Η αύξηση των κρουσμάτων του κορωνοϊού και οι απρόβλεπτες εξελίξεις ως προς την εξάπλωσή του έχουν «προσγειώσει» τα προγνωστικά για το επόμενο διάστημα σε ότι αφορά τις αεροπορικές εταιρείες. Τα Δευτέρα το πρωί εξήγγειλε ο όμιλος της Lufthansa ότι θα αναβάλει όλες τις πτήσεις της προς Κίνα μέχρι τις 24 Απριλίου και προς την Τεχεράνη μέχρι τις 30 Απριλίου. Αυτό που μέχρι πριν λίγες εβδομάδες αποτελούσε απειλή για την Κίνα, μέσα σε λίγες ημέρες εξελίσσεται στην μεγαλύτερη κρίση τουλάχιστον της τελευταίας δεκαετίας για τον κλάδο των αερομεταφορών.
Μείωση της επιβατικής κίνησης
Τουρίστες σε γαλλικό αεροδρόμιο. Οι περισσότεροι θέλουν να καθίσουν σπίτι τους και να περιμένουν
Ο όμιλος Lufthansa ανακοίνωσε επιπλέον ότι μειώνει κατά 40% τις πτήσεις προς την Ιταλία. Και επειδή σε αυτόν τον κλάδο, όλα συνδέονται μεταξύ τους, αναμένεται μείωση του συνολικής προσφοράς σε πτήσεις μέχρι και το 1/4 για σύντομους ή μεσαίας απόστασης προορισμούς ακόμη και μέσα στη Γερμανία, αναλόγως το πώς θα εξελιχθεί η διασπορά του νέου ιού. Ήδη από τώρα έχουν περιοριστεί οι πτήσεις ανάμεσα σε γερμανικούς προορισμούς, κάτι που μέχρι μερικές ημέρες ήταν αδιανόητο. Σύμφωνα με τα τελευταία μέτρα 13 μέχρι 23 αεροσκάφη του στόλου της Lufthansa έχουν καθηλωθεί στο έδαφος. Οι τελευταίες εκτιμήσεις για τις επιπτώσεις του κορωνοϊού στην αεροπορική συγκοινωνία έγιναν πριν από μια εβδομάδα και θεωρούνται ξεπερασμένες.
Η IATA, η Διεθνής Ένωση Αερομεταφορών, υπολόγισε ότι οι μεγαλύτερες επιπτώσεις των αεροπορικών εταιρειών αφορούν τις πτήσεις προς την Κίνα και μεταξύ κινεζικών πόλεων. Τον περασμένο Δεκέμβριο τα προγνωστικά έκαναν λόγο για ανάπτυξη του κλάδου ύψους περίπου 4,1%, η οποία ήταν αναμενόμενη. Φέτος ωστόσο, προβλέπεται υποχώρηση της μετακίνησης επιβατών παγκοσμίως στο 4,8%. Η υπόθεση αυτή στηρίζονταν βέβαια στο ότι η Κίνα θα παρέμενε το επίκεντρο της επιδημίας. «Εάν βγει αληθινή, θα είναι η πρώτη παγκόσμια μείωση των αεροπορικών μεταφορών από τη δημοσιονομική κρίσης το 2008/2009», ανακοίνωσε η ΙΑΤΑ.
Η Cathay Pacific πλήττεται περισσότερο
Η Cathay Pacific έχει καθηλώσει πάνω από το ήμισυ του στόλου της
Κάθε τόσο γίνονται συγκρίσεις με τις επιπτώσεις από την επιδημία SARS το 2003, η οποία όμως περιορίστηκε στον χώρο της Ασίας και του Ειρηνικού. Τότε οι αεροπορικές εταιρείες κατέγραψαν μεγάλη μείωση της τάξης του 5,3% επί 6 μήνες, την οποία διαδέχθηκε μία αντίστοιχη ανάκαμψη. «Η σημερινή κρίση είναι η χειρότερη από την επιδημία SARS ή τις τρομοκρατικές επιθέσεις της 11η Σεπτεμβρίου του 2001. Οι άνθρωποι θέλουν να μείνουν καλύτερα στο σπίτι τους και να περιμένουν. Αναπτύσσεται κλίμα φόβου» λέει ο Μπράιάν Σάμερς, ειδικός στις αερομεταφορές του διαδικτυακού τόπο του κλάδου Skift. «Η καλή είδηση είναι όμως ότι οι αεροπορικές εταιρείες βρίσκονται σήμερα σε καλύτερη θέση από ότι στις τελευταίες κρίσεις και θα επιζήσουν από τον κορωνοϊό».
Η αεροπορική εταιρεία που κινδυνεύει περισσότερο είναι η Cathay Pacific από το Χονγκ Κονγκ, μια από τις καλύτερες και πιο παραδοσιακές αεροπορικές εταιρείες στην Ασία και τον Ειρηνικό. Ήδη ο τζίρος της συρρικνώθηκε λόγω των πολιτικών εξελίξεων και διαδηλώσεων που επί μήνες κράτησαν την ανάσα της παγκόσμιας κοινότητας στην πρώην βρετανική αποικία. Η νέα συρρίκνωση των κερδών της από τον κορωνοϊό μπορεί να την ισοπεδώσει. Η Cathay έχει καθηλωμένα 120 από τα 200 αεροσκάφη της, πάνω δηλαδή από το μισό δυναμικό της και έχει ακυρώσει τα ¾ των πτήσεών της. Μάλιστα η εταιρεία ζήτησε από τους 27.000 υπαλλήλους της να κάνουν διακοπές άνευ αποδοχών.  Αντρέας Σπετ
Επιμέλεια: Ειρήνη Αναστασοπούλου
</doc>
<doc docid='dw_52533446' lang='ell' type='mono' source='https://www.dw.com/el/el/η-ελλάδα-τελικός-προορισμός-μεταναστών/a-52533446' term='SARS'>
«Η πίεση αυξάνεται. Οι μάχες γύρω από την Ιντλίμπ στη Συρία αναγκάζουν σχεδόν 1 εκατομμύριο κατοίκους να εγκαταλείψουν τις εστίες τους και να κινηθούν προς τα τουρκικά σύνορα. Από εκεί οι προσφυγικές ροές ενδέχεται να φθάσουν τους επόμενες μήνες στην Ελλάδα», γράφει σε ρεπορτάζ από τη Λέσβο η Handelsblatt. H οικονομική εφημερίδα σημειώνει: «Ακόμα οι αριθμοί των προσφύγων βρίσκονται σε χαμηλότερα επίπεδα από το απόγειο της προσφυγικής κρίσης το 2015, όταν καθημερινά έφθαναν στις ελληνικές ακτές 10.000 άνθρωποι. Πρόσφατα ο γερμανός υπ. Εσωτερικών Χορστ Ζέεχοφερ προειδοποιούσε ότι θα "βιώσουμε ένα δεύτερο 2015". Αν πραγματοποιηθεί η πρόγνωση του γερμανού υπουργού, τότε η Ελλάδα θα βρεθεί αντιμέτωπη με μια ανθρωπιστική καταστροφή χωρίς προηγούμενο. Διότι σε αντίθεση με το 2015, όταν για τους πρόσφυγες η Ελλάδα ήταν απλά χώρα διέλευσης, τώρα η Ελλάδα είναι πλέον τελικός προορισμός.
Παρά τις αντιστάσεις πολιτών και τοπικής αυτοδιοίκησης στα σχέδια της ελληνικής κυβέρνησης για την κατασκευή κλειστών κέντρων στα ελληνικά νησιά, ο αναπληρωτής υπουργός Μετανάστευσης και Ασύλου Γιώργος Κουμουτσάκος αισιοδοξεί ότι τα κτήρια θα τελειώσουν μέχρι το καλοκαίρι. Έως τότε η κυβέρνηση προσπαθεί να αποσυμφωρήσει τους προσφυγικούς καταυλισμούς μεταφέροντας πρόσφυγες και μετανάστες στην ηπειρωτική χώρα. 1.967 πρόσφυγες έχουν εγκαταλείψει τα ελληνικά νησιά από τις αρχές του μήνα. Το ίδιο διάστημα ωστόσο οι νεοαφιχθέντες από τη Τουρκία έφθασαν τους 1.515. Οι νεαροί Σύριοι Χακίμ και Φιράς μεταφέρονται με το πλοίο "Διαγόρας" από τη Λέσβο στο Πειραιά. Στόχους τους είναι να φθάσουν στη Γερμανία. Ο Χακίμ λέει: "Όλοι θέλουν να πάνε στη Γερμανία"».
SZ: «Η πανδημία μήνυμα αφύπνισης»
Μόνο σενάρια υπάρχουν σήμερα για τις επιπτώσεις του ιού
«Η πανδημία του κορωνοϊού ενδέχεται να μην έχει επιπτώσεις μόνο στους ανθρώπους, αλλά και στην οικονομία», σχολιάζει στο πρωτοσέλιδο η Süddeutsche Zeitung με τίτλο " Η πανδημία μήνυμα αφύπνισης". Η γερμανική εφημερίδα σημειώνει: «Συντηρητικοί επενδυτές στις χρηματαγορές δείχνουν αυτή την εποχή προτίμηση στο χρυσό και σε ομόλογα φερέγγυων οικονομιών. Την ίδια στιγμή η ανησυχία για χαμηλότερους ρυθμούς ανάπτυξης της παγκόσμιας οικονομίας προκαλεί πτώση των χρηματιστηριακών δεικτών. Τα πλάνα αποκλεισμένων περιοχών όχι μόνο στη Κίνα, αλλά και στην Ευρώπη ενισχύουν τη νευρικότητα. Ο πανικός ωστόσο δεν ήταν ποτέ καλός σύμβουλος, συνεχίζει η εφημερίδα του Μονάχου. Για την εξάπλωση του ιού και τις πιθανές επιπτώσεις υπάρχουν προς το παρόν μόνο σενάρια. Το 2002 η πανδημία SARS οδήγησε σε πολλές λανθασμένες εκτιμήσεις. Δεν αποκλείεται μέσα στους επόμενους μήνες να ανακοπεί η εξάπλωση του κορωνοϊού. Για το λόγο αυτό δεν συντρέχει κανένας λόγος για εσπευσμένες μειώσεις επιτοκίων ή υψηλότερες δημόσιες δαπάνες. Ούτως ή άλλως δεν θα ήταν σε θέση να αντιμετωπίσουν τα προβλήματα της εύθραυστης παγκόσμιας αλυσίδας παραγωγής και εφοδιασμού».
Στέφανος Γεωργακόπουλος
</doc>
<doc docid='dw_52419951' lang='ell' type='mono' source='https://www.dw.com/el/el/αντέχουν-τα-χρηματιστήρια-στον-κορωνοϊό/a-52419951' term='SARS'>
Ούτε ίχνος «ιού» ανησυχίας δεν έχει εισχωρήσει στα χρηματιστήρια. Παρά την παγκόσμια μετάδοση του νέου ιού οι επενδυτές δεν χαλούν το κέφι τους και συνεχίζουν ακάθεκτα να νοιάζονται για την κερδοφορία τους. Το ότι το επιτυγχάνουν φαίνεται και από την κίνηση στα Χρηματιστήρια. Ο γερμανικός δείκτης Dax για παράδειγμα βρίσκεται εδώ και εβδομάδες σε ύψη ρεκόρ. Αλλά και άλλοι δείκτες, όπως ο Dow Jones στις ΗΠΑ, καταγράφουν κέρδη. Ακόμη και τα χρηματιστήρια στην ηπειρωτική Κίνα φαίνεται να «αναρρώνουν», αν και ο κορωνοϊός συνεχώς μεταδίδεται.
Κλίμα ομαλοποίησης
«Τα χρηματιστήρια έχουν από καιρό απαγκιστρωθεί από τις διαδικασίες της πραγματικής οικονομίας» αναλύει την κατάσταση ο πρόεδρος του  Ινστιτούτου Κιέλου για την Παγκόσμια Οικονομία Γκάμπριελ Φελντμάιερ
«Η επιδημία του κορωνοϊού προκάλεσε θύελλα στα χρηματιστήρια, που όμως δεν κράτησε πολύ. Στο μεταξύ οι τιμές των μετοχών έχουν σταθεροποιηθεί» παρατηρούν εμπειρογνώμονες της Commerzbank. Ίδια εικόνα καταγράφηκε και κατά τη διάρκεια της επιδημίας του ιού SARS. Τότε οι τιμές των μετοχών ομαλοποιήθηκαν από τον Μάρτιο του 2003, αν και ο αριθμός των κρουσμάτων μέχρι τον Ιούνιο του 2003 ήταν πολύ υψηλός. Εδώ και εβδομάδες τα κρούσματα του κορωνοϊού στην Κίνα αυξάνονται συνεχώς. Αλλά φαίνεται ότι θέμα δεν σπαζοκεφαλιάζει τους επενδυτές και δείχνουν να το έχουν αφήσει πίσω τους. «Τα χρηματιστήρια έχουν από καιρό απαγκιστρωθεί από τις διαδικασίες της πραγματικής οικονομίας» αναλύει την κατάσταση ο πρόεδρος του  Ινστιτούτου Κιέλου για την Παγκόσμια Οικονομία Γκάμπριελ Φελντμάιερ, μιλώντας στην Handelsblatt. Οι δυνάμεις αντίστασης των αγορών εξηγούνται επίσης και με τον ευνοϊκό άνεμο που πνέει από τη συνεχιζόμενη πολιτική του φτηνού χρήματος, επισημαίνει η κεντρική γερμανική συνεταιριστική τράπεζα DZ με έδρα τη Φρανκφούρτη.
Εδώ και χρόνια οι κεντρικές τράπεζες σε όλον τον κόσμο κρατούν το χρήμα φτηνό και πλημμυρίζουν τις αγορές με ρευστό από το πρόγραμμα αγοράς ομολόγων. Αυτό εκτοξεύει στα ύψη τα χρηματιστήρια. Επειδή τα επιτόκια είναι σχεδόν μηδενικά και οι επικερδείς επενδύσεις σπάνιες,  οι επενδυτές προτιμούν τις μετοχές.
Δεν περιμένουν κατάρρευση οι οικονομολόγοι
Η πολιτική φτηνού χρήματος της ΕΚΤ συμβάλλει στον καθησυχασμό των επενδυτών
Στον χώρο του ευρώ δεν διαφαίνεται τερματισμός της πολιτικής του φτηνού χρήματος. Η Τράπεζας της Κίνας διοχετεύει επίσης ρευστό για να αντιμετωπίσει πιθανές οικονομικές επιπτώσεις από το νέο ιό. Οι τράπεζες εκεί δανείζονται χρήματα από την κεντρική τράπεζα με ένα πολύ χαμηλό επιτόκιο. Σε περίπτωση ανάγκης μπορούν να επέμβουν κι άλλες κεντρικές τράπεζες για να στηρίξουν την οικονομία. Όλα αυτά επενεργούν κατευναστικά στους επενδυτές. Ο επικεφαλής της Ευρωπαϊκής Κεντρικής Τράπεζας Φίλιπ Λέιν είπε πρόσφατα ότι οι εκδοτικές τράπεζες θα παρακολουθούν τις εξελίξεις με μεγάλη προσοχή. Η εμπειρία από πανδημίες, όπως με τον SARS, δείχνει ότι η κρίση του κορωνοϊού προκαλεί σημαντικές μεσοπρόθεσμες επιπτώσεις, αλλά όχι μακροπρόθεσμες. Διακυμάνσεις στις αγορές, ανάλογες με αυτές στην έναρξη της δημοσιονομικής κρίσης, όταν κατέρρευσαν τα χρηματιστήρια και η παγκόσμια οικονομία ήταν στο χείλος της καταστροφής, δεν περιμένουν οι οικονομολόγοι.
Τότε επηρεάστηκε όλο το τραπεζικό και χρηματοπιστωτικό σύστημα λόγω της διαπλοκής των συστημάτων τους πέρα από εθνικά όρια, θυμίζουν οικονομολόγοι της Commerzbank. «Δεν πρόκειται για την ίδια περίπτωση», λένε. «Το κινεζικό χρηματοπιστωτικό σύστημα δεν επηρεάστηκε σχεδόν καθόλου από την επιδημία του κορωνοϊού και δεν διατηρεί στενούς δεσμούς με αυτά δυτικών χωρών». Σύμφωνα ωστόσο με εκτιμήσεις της τοπικής συνεταιριστικής τράπεζας Έσσεν- Θουριγγίας οι επενδυτές δεν πρέπει να υπερεκτιμούν τα καλό κλίμα στα χρηματιστήρια. «Οι τράπεζες παραμένουν επιρρεπείς στην εύθραυστη πορεία της βιομηχανίας ανεξαρτήτως αξίας των μετοχών».
Φριντερίκε Μαρξ, Γιερν Μπέντερ/dpa
Επιμέλεια: Ειρήνη Αναστασοπούλου
</doc>
<doc docid='dw_52254313' lang='ell' type='mono' source='https://www.dw.com/el/el/θα-μολύνει-ο-κορωνοϊός-και-την-παγκόσμια-οικονομία/a-52254313' term='SARS'>
Δραματικές διαστάσεις προσλαμβάνει η επιδημία του νέου κορωνοϊού με τους ειδικούς να εκτιμούν μάλιστα ότι δεν έχει φτάσει καν στην κορύφωσή της που αναμένεται στα μέσα Φεβρουαρίου. Στην εστία του νέου ιού πάντως, στη Γουχάν, πάνω από 45 εκατομμύρια άνθρωποι είναι ουσιαστικά αποκομμένοι από τον υπόλοιπο κόσμο. Για να περιορίσει την περαιτέρω εξάπλωση του ιού η κινεζική πολιτική ηγεσία παρέτεινε τις διακοπές της Πρωτοχρονιάς. Παράλληλα αναβλήθηκε και η έναρξη της συνεδρίασης του χρηματιστηρίου. Με το άνοιγμα οι τιμές σημείωσαν καταρχήν βουτιά τη Δευτέρα, ωστόσο την Τρίτη σταθεροποιήθηκαν.
Προληπτικά το Πεκίνο προχώρησε και σε μια ασυνήθιστη και αιφνιδιαστική ένεση ρευστότητας του χρηματοπιστωτικού συστήματος συνολικού ύψους 1,2 τρις γουάν (156 δις ευρώ) προκειμένου το τραπεζικό σύστημα και η εγχώρια χρηματαγορά να συνεχίσουν την απρόσκοπτη λειτουργία τους. Πέραν αυτού οι αρχές χαλάρωσαν το πλαίσιο των δασμών σε εισαγόμενα προϊόντα που θεωρούνται ζωτικής σημασίας στη μάχη κατά του νέου κορωνοϊού.
Πλήγμα για τουρισμό και λιανικό εμπόριο
Ανησυχία δεν επικρατεί όμως μόνον στο χρηματιστήριο. Σημαντική πτώση καταγράφει τις τελευταίες μέρες και η κατανάλωση στην Κίνα. Μεγάλες εκδηλώσεις για την κινεζική Πρωτοχρονιά έχουν ακυρωθεί, τουριστικά αξιοθέατα και κινηματογράφοι παραμένουν κλειστοί. Κλειστά επίσης 2.000 καταστήματα Starbucks, εκατοντάδες McDonald´s αλλά και 30 καταστήματα Ikea.
Κλειστή και η Απαγορευμένη Πόλη
Ισχυρό πλήγμα δέχεται την ίδια ώρα ο τουρισμός. Πολλές χώρες έχουν εκδώσει έκτακτες ταξιδιωτικές οδηγίες για την Κίνα ενώ αεροπορικές εταιρίες ακυρώνουν τις πτήσεις τους προς την ασιατική χώρα. Η Lufthansa και οι θυγατρικές της Swiss και Austrian Airlines έχουν ακυρώσει όλα τα δρομολόγια από και προς Πεκίνο καταρχήν μέχρι και τις 29 Φεβρουαρίου. Οι κινεζικές αρχές από την πλευρά τους καλούν τους πολίτες να αναβάλουν προγραμματισμένα ταξίδια για το εξωτερικό αλλά και να αποφεύγουν ομαδικά ταξίδια στο εσωτερικό.
Κλειστά παραμένουν αυτή την εβδομάδα και μεγάλα εργοστάσια και γραφεία, όπως της Volkswagen, της BMW, της Toyota και της Tesla ενώ λόγω της περιορισμένης ζήτησης το μεγαλύτερο διυλιστήριο της Κίνας μείωσε την ημερήσια παραγωγή κατά 600.000 βαρέλια.
Η προ 17ετίας επιδημία του SARS είχε προκαλέσει επίσης μεγάλες οικονομικές αναταράξεις. Εντούτοις η διαφορά με εκείνη την εποχή είναι ότι σήμερα η παγκόσμια οικονομία είναι ακόμη πιο δικτυωμένη ενώ η κινεζική οικονομία έχει πολύ μεγαλύτερη βαρύτητα. Ενώ στις αρχές του αιώνα η συνεισφορά της Κίνας στο παγκόσμιο ΑΕΠ δεν ξεπερνούσε το 5%, σήμερα βρίσκεται στο 16%.
Η Κίνα είναι στο μεταξύ η δεύτερη μεγαλύτερη οικονομία του πλανήτη. Επίσης είναι πολύ σημαντική αγορά για εξαγόμενα γερμανικά προϊόντα ενώ είναι κομβικής σημασίας παραγωγική μονάδα για τη γερμανική βιομηχανία.
Καθησυχαστικοί οι περισσότεροι ειδικοί
Σε αυτά τα συμφραζόμενα ο αναλυτής του οικονομικού Ινστιτούτου Ifo του Μονάχου Τίμο Βολμερσχόιζερ εκτιμά ότι «οι οικονομικές συνέπειες θα είναι μάλλον πιο δραματικές απ΄ότι κατά την επιδημία του SARS». Η εξάμηνη τότε κρίση είχε στοιχίσει στην Κίνα το 1% περίπου των οικονομικών της επιδόσεων. Οι γερμανικοί δείκτες δεν είχαν καταγράψει τότε καν αξιοσημείωτες μεταβολές. «Έκτοτε όμως έχει αυξηθεί η οικονομική βαρύτητα της χώρας, ο αριθμός των μολύνσεων έχει αυξηθεί ενώ η αντίδραση της κινεζικής ηγεσίας είναι πιο σκληρή», όπως λέει.
Ισχυρό το πλήγμα για τον κινεζικό τουρισμό
Άλλοι ειδικοί εκτιμούν ότι οποιαδήποτε πρόβλεψη για τις συνέπειες του κορωνοϊού είναι πρόωρη και επισφαλής. Όπως είπε προς τη DW ο διευθυντής του γερμανικού Εμπορικού Επιμελητηρίου στο Πεκίνο Γενς Χίλντεμπραντ: «Η Κίνα είχε τύχη μέσα στην ατυχία της διότι κατά τη διάρκεια των γιορτών δεν κινείται ούτως ή άλλως τίποτα στη χώρα. Όλα τα εργοστάσια κλείνουν για τρεις έως τέσσερις εβδομάδες». Ο ίδιος εκτιμά ότι το ερώτημα εάν και σε ποιό βαθμό θα επηρεάσει η νέα επιδημία την απασχόληση και την παραγωγή θα μπορεί να απαντηθεί την επόμενη ή μεθεπόμενη εβδομάδα όταν οι εργαζόμενοι θα πρέπει να επιστρέψουν στις δουλειές τους. Τότε θα φανεί πόσοι θα γυρίσουν και κατά πόσον θα επηρεαστεί η παγκόσμια αλυσίδα εφοδιασμού.
Με αυτή την ανάγνωση συμφωνεί και το Γερμανικό Ινστιτούτο Οικονομικών Ερευνών που επισημαίνει ότι «είναι πολύ νωρίς για να γίνουν αξιόπιστες αναλύσεις για τις οικονομικές επιπτώσεις του κορωνοϊού». Όπως σημειώνει ο πρόεδρος του Ινστιτούτου Μαρσέλ Φράτσερ, «εάν συγκρατηθεί η εξάπλωση του ιού, τότε οι οικονομικές συνέπειες θα είναι μικρές και θα περιοριστούν σε βραχύβια μείωση της παραγωγής στην Κίνα». Σε περίπτωση όμως που η διάρκειά της είναι μεγαλύτερη, θα υπάρξουν άμεσες επιπτώσεις και στη διεθνή αλυσίδα εφοδιασμού. Ενδεικτική των κινδύνων που ελλοχεύουν είναι η περίπτωση της Hyundai Motor. Ελλείψει εξαρτημάτων που προμηθεύεται υπό κανομικές συνθήκεςαπό την Κίνα προανήγγειλε τη συνολική διακοπή της παραγωγής στη Νότια Κορέα.
Ίνζα Βρέντε
Επιμέλεια: Κώστας Συμεωνίδης
</doc>
<doc docid='dw_52246437' lang='ell' type='mono' source='https://www.dw.com/el/el/κορωνοϊός-περισσότεροι-νεκροί-από-τον-sars/a-52246437' term='SARS'>
Σύμφωνα με στοιχεία των αρμοδίων υγειονομικών αρχών στο Πεκίνο ο απολογισμός των θυμάτων από τον νέο κορωνοϊό στην Κίνα είχε αυξηθεί στους 361 μέχρι το πρωί της Δευτέρας. Τις προηγούμενες 24 ώρες είχαν καταγραφεί άλλοι 57 νεκροί. Πρόκειται για τη μεγαλύτερη, μέχρι στιγμής, διάδοση του ιού σε τόσο σύντομο χρονικό διάστημα. Ο συνολικός αριθμός των νεκρών στην Κίνα υπερβαίνει πλέον τον αντίστοιχο από τον ιό SARS στην περίοδο 2002/2003. Όσο για τα επιβεβαιωμένα κρούσματα, έχουν ξεπεράσει τα 17.200, ενώ εξετάζονται άλλα 20.000 "ύποπτα" περιστατικά.
"Θεωρούμε ότι η επιδημία θα φτάσει στο απόγειό της σε διάστημα δέκα ημερών έως δύο εβδομάδων από σήμερα", δηλώνει ο επικεφαλής της εθνικής επιτροπής εμπειρογνωμώνων για τον κορωνοϊό Ζονγκ Ναν Σαν, αναθεωρώντας τις αρχικές προβλέψεις, σύμφωνα με τις οποίες η επιδημία θα είχε ήδη φτάσει στο απόγειό της το περασμένο Σαββατοκύριακο. Το ποσοστό θνησιμότητας από τον νέο ιό υπολογίζεται σε 2,4-2,5%.
"Προσοχή σε λάθος πληροφορίες και ακατάλληλα φάρμακα"
Πόλεμο στην παραπληροφόρηση κηρύσσει ο επικεφαλής του ΠΟΥ
Ο Παγκόσμιος Οργανισμός Υγείας (ΠΟΥ) προειδοποιεί τους ασθενείς να είναι ιδιαίτερα προσεκτικοί στην πληροφόρησή τους, αλλά και στη φαρμακευτική αγωγή που λαμβάνουν. Δηλώνει μάλιστα ότι "κηρύσσει τον πόλεμο στην παραπληροφόρηση και στη διάδοση ψευδών ειδήσεων" για τον ιό. Όπως επισημαίνει ο επικεφαλής του διεθνούς οργανισμού, Τέντρος Αντανόμ Γκεμπρεγιεσούς, η λανθασμένη διάγνωση ή χορήγηση ακατάλληλων φαρμακευτικών ουσιών μπορεί να έχει επιβλαβείς συνέπειες για την υγεία. Γι αυτόν τον λόγο οι ειδικοί του ΠΟΥ παρακολουθούν την ειδησεογραφική κάλυψη για τον νέο κορωνοϊό, προκειμένου να εντοπίσουν εγκαίρως παραπλανητικές πληροφορίες, ενώ βρίσκονται σε συνεχή επαφή με την Google για να διασφαλίσουν ότι η επίσημη πληροφόρηση του ΠΟΥ θα εμφανίζεται στην πρώτη θέση των αποτελεσμάτων στη μηχανή αναζήτησης.
Σύμφωνα με τον ΠΟΥ μέτρα για την καταπολέμηση της παραπληροφόρησης έχουν λάβει και τα μεγαλύτερα μέσα κοινωνικής δικτύωσης, όπως το Facebook, το Twitter και το Tiktok. Ήδη από την περασμένη Πέμπτη ο διεθνής οργανισμός έχει κηρύξει "κατάσταση έκτακτης ανάγκης" σε όλον τον κόσμο, λόγω της ταχύτατης διάδοσης του συγκεκριμένου ιού.
Συνέπειες για την κινεζική οικονομία
Δύο από τους επαναπατρισθέντες Γερμανούς έχουν προσβληθεί από τον νέο κορωνοϊό
Η εξάπλωση του κορωνοϊού αρχίζει να επηρεάζει και την κινεζική οικονομία. Τη Δευτέρα οι χρηματαγορές στην Κίνα κατέγραψαν πτώση έως και εννέα ποσοστιαίων μονάδων. Τα χρηματιστήρια είχαν κλείσει για τον εορτασμό του κινεζικού νέου έτους αλλά στη συνέχεια η αργία παρατάθηκε με απόφαση της κεντρικής κυβέρνησης για λόγους προστασίας της δημόσιας υγείας. Η Κεντρική Τράπεζα της Κίνας ενέκρινε μία ασυνήθιστα γενναιόδωρη κρατική ενίσχυση 1,2 δισεκατομμυρίων γουάν (περίπου 156 εκ. ευρώ) προς τα τραπεζικά ιδρύματα της χώρας προκειμένου να σταθεροποιηθούν οι αγορές.
Καθησυχαστικές οι γερμανικές αρχές
Επιβάτης της Air China με προστατευτική μάσκα στο αεροδρόμκιο της Φρανκφούρτης
Σε νοσοκομείο της Φρανκφούρτης νοσηλεύονται δύο επαναπατρισθέντες Γερμανοί που έχουν προσβληθεί από τον ιό. "Η κατάσταση της υγείας τους είναι καλή", τονίζει ο διοικητής του νοσοκομείου Γιούργκεν Γκραφ. Σε καραντίνα παραμένουν οι υπόλοιποι 120 επαναπτισθέντες που έφθασαν στη Φρανκφούρτη τo Σάββατο με αεροσκάφος της γερμανικής πολεμικής αεροπορίας. Σύμφωνα με το τηλεοπτικό δίκτυο SWR υποβάλλονται καθημερινά σε εξετάσεις ενώ δέχονται και ψυχολογική υποστήριξη. Μέχρι στιγμής δεν υπάρχουν ενδείξεις για περαιτέρω διάδοση της επιδημίας αλλά η καραντίνα θα πρέπει να συνεχιστεί καθώς η περίοδος επώασης του ιού υπολογίζεται στις δύο εβδομάδες.
Μιλώντας στο Γερμανικό Πρακτορείο Ειδήσεων (DPA) ο διευθυντής της υγειονομικής υπηρεσίας στη Φρανκφούρτη, Ρενέ Γκότσαλκ εμφανίζεται καθησυχαστικός. "Φοβάμαι πολύ περισσότερο τη γρίπη παρά αυτόν τον ιό, ο οποίος, σύμφωνα με τα όσα γνωρίζουμε μέχρι στιγμής, διαδίδεται με αργούς ρυθμούς στην Ευρώπη", επισημαίνει ο Γερμανός ειδικός. Όσο για τους δέκα ανθρώπους που έχουν ήδη ασθενήσει στη Βαυαρία, το τοπικό υπουργείο Υγείας ανακοίνωσε τη Δευτέρα ότι "η κατάσταση της υγείας τους είναι σταθερή" και "μερικοί από αυτούς παρουσιάζουν συμπτώματα παρόμοια με αυτά της γρίππης".
Γιάννης Παπαδημητρίου (DPA, SWR, ARD)
</doc>
<doc docid='dw_52212176' lang='ell' type='mono' source='https://www.dw.com/el/el/ελπίζουμε-σε-εμβόλιο-κατά-πολλών-κορωνοϊών/a-52212176' term='SARS'>
Παγκόσμιο συναγερμό για τον νέο κορωνοϊό  κήρυξε χθες η Παγκόσμια Οργάνωση Υγείας και οι χώρες ανά τον πλανήτη «εξοπλίζονται» για να συγκρατήσουν την παγκόσμια εξάπλωσή του. Στη Γερμανία τα ερευνητικά ινστιτούτα εντείνουν τις έρευνες για την ανάπτυξη εμβολίου κατά του ρετροϊού. Ο καθηγητής Στέφαν Μπέκερ,  διευθυντής του Ινστιτούτου Ιολογίας στο Πανεπιστήμιο του Μάρμπουργκ συντονίζει ομάδα εργασίας για την καταπολέμηση των νέων λοιμώξεων στο Γερμανικό Κέντρο Ερευνών για Λοιμώξεις. Μιλώντας αποκλειστικά στη Deutsche Welle κάνει λόγο για αγώνα δρόμου των επιστημόνων να βρουν, όσο γίνεται πιο γρήγορα, ένα εμβόλιο κατά του ιού.
Ακριβή υπόθεση η παρασκευή εμβολίου
Ο χρόνος πιέζει εκτιμά ο Στέφαν Μπέκερ
«Αυτός είναι ο στόχος μας και κινούμαστε σχετικά γρήγορα για την παρασκευή εμβολίου προκειμένου να το δοκιμάσουμε σε ζώα. Αλλά μετά θα πρέπει να ερευνήσουμε την τοξικότητά του πριν το παρασκευάσουμε, κάτι που θα διαρκέσει περισσότερο. Γιατί σε τέτοια εμβόλια οι προϋποθέσεις ασφάλειας είναι εξαιρετικά υψηλές. Αλλά και μετά την παρασκευή του θα πρέπει προχωρήσουμε σε κλινικές δοκιμές. Πρόκειται λοιπόν για διαδικασίες που απαιτούν χρόνο, που δεν μπορεί κανείς να τις επισπεύσει κατά το δοκούν. Άρα, πρέπει να υπολογίζουμε ότι θα χρειαστεί τουλάχιστον ενάμισης χρόνος μέχρι να το δώσουμε σε ασθενείς». Εκτός αυτού, όπως επισημαίνει ο γερμανός καθηγητής, η ανάπτυξη εμβολίου είναι ακριβή υπόθεση και οι διάφορες κλινικές δοκιμές αποφέρουν ελάχιστα, όταν ο ιός δεν αποτελεί απειλή.
Ο Στέφαν Μπέκερ θυμίζει ότι στην περίπτωση του ιού Έμπολα προϋπήρχε ερευνητική εμπειρία 40 χρόνων. Και όταν πήρε η ασθένεια δραματικές διαστάσεις στη δυτική Αφρική η επιστήμη εντατικοποίησε τις προσπάθειες και προχώρησε στην κλινική φάση. Στην περίπτωση του κορωνοϊού SARS έχουν περάσει 17 χρόνια από την παγκόσμια εξάπλωσή του και μέχρι σήμερα δεν επανεμφανίστηκε.
Διδάγματα
Μέτρα προστασίας σε αεροπλάνα. Γάλλοι από το Γουχάν επιστρέφουν στην πατρίδα τους
«Η εξάπλωση του νέου κορωνοϊού,  που αποτελεί μετάλλαξη του SARS και του MERS, έχει όπως είναι φυσικό μεταβάλλει τις θέσεις μας για το πώς μελλοντικά πρέπει να προστατευόμαστε κατά των κορονοϊών.  Θεωρώ βέβαιο ότι θα προσανατολιστούμε στην παρασκευή εμβολίου για την προστασία μας από πολλά είδη κορωνοϊών. Αυτό είναι το δίδαγμα. ΄Έχουμε όμως πολύ δρόμο μπροστά μας».
Για τον γερμανό ερευνητή ο χρόνος πιέζει. «Η ελπίδα μας είναι να σταματήσει η διάδοση του ιού με τα δρακόντεια μέσα απομόνωσης. Αλλά δεν πρέπει να καθόμαστε με σταυρωμένα χέρια και να περιμένουμε πώς θα διαμορφωθεί η επιδημιολογική εικόνα», τονίζει και προσθέτει ότι «όσο πιο γρήγορα, τόσο το καλύτερο. Θα συνιστούσα σε κάθε περίπτωση να συνεχιστεί η έρευνα για το εμβόλιο. Και όταν η επιδημία περάσει και εξαφανιστεί ο ιός από τον πληθυσμό, μπορούμε να μειώσουμε τους ρυθμούς. Σε κάθε περίπτωση πρόκειται για καλά επενδυμένα χρήματα και χρόνο».
Φάμπιαν Σμιτ
Επιμέλεια: Ειρήνη Αναστασοπούλου
</doc>
<doc docid='dw_52180980' lang='ell' type='mono' source='https://www.dw.com/el/el/εμβόλιο-κορωνοϊού-αγώνας-με-τον-χρόνο/a-52180980' term='SARS'>
Τα πρώτα επιστημονικά βήματα για την αντιμετώπιση του νέου κορονωϊού φαίνεται ότι έχουν γίνει. Επιστήμονες από το Κινεζικό Κέντρο για τον Έλεγχο και Πρόληψη Ασθενειών εντόπισαν τον ιό και έδωσαν όλα τα απαραίτητα στοιχεία που γνωρίζουν στη δημοσιότητα. Σύμφωνα με τον επικεφαλής των ερευνών, Ξου Βενμπό, ο ιός κατάφερε γρήγορα να απομονωθεί και το γενετικό του υλικό να αναλυθεί. Είναι η πρώτη φορά στην ιστορία που επιστήμονες αναγνωρίζουν τόσο γρήγορα έναν ιό που μεταδίδεται από τα ζώα στον άνθρωπο, τον αποκωδικοποιούν γενετικά στο εργαστήριο και δίνουν όλες τις απαραίτητες πληροφορίες για την «ταυτότητά του».
Υπό εξέλιξη το εμβόλιο για τον κορονοϊό
Eρευνητικές ομάδες ανά τον κόσμο εργάζονται ήδη πυρετωδώς για το εμβόλιο του νέου κορωνοϊού
Κινέζοι επιστήμονες έχουν ήδη ξεκινήσει να εργάζονται πάνω σε πιθανό εμβόλιο κατά του κορονωϊού. Την ίδια στιγμή για την εξεύρεση σχετικού εμβολίου εργάζονται και επιστήμονες στις ΗΠΑ και την Αυστραλία. Σύμφωνα με τον Άντονι Φάουσι, επικεφαλής των ερευνών στο Αμερικανικό Ινστιτούτο Υγείας, δύο εμβόλια που έχουν εξελιχθεί για άλλους δύο τύπους κορωνοϊού, γνωστών ως SARS και ΜΕRS, μπορούν να βοηθήσουν στην έρευνα για τον νέο κορωνοϊό (nCoV). Χρησιμοποιώντας τις λεγόμενες «πλατφόρμες εμβολίων» οι ερευνητές βασίζονται σε έναν σχετικά μη επιβλαβή ιό (όπως αυτόν του κοινού κρυολογήματος), προσθέτοντας εκεί στοιχεία του νέου κορωνοϊού. Στόχος είναι να προκαλέσουν αντιδράσεις στο ανοσοποιητικό σύστημα.
Παράλληλα στην Αυστραλία, μια επιστημονική ομάδα υπό την εποπτεία του Κιθ Τσάπελ στο Πανεπιστήμιο του Κουίσλαντ προσπαθεί επίσης να βρει το ενδεδειγμένο εμβόλιο για τον θανατηφόρο ιό, χρησιμοποιώντας άλλη μέθοδο. Στόχος είναι ο ιός να αντιμετωπίζεται αμέσως από το ανοσοποιητικό σύστημα, πριν έρθει σε επαφή με υγιή κύτταρα. Όταν οι ιοί έρχονται σε επαφή με τα υγιή κύτταρα, γίνονται πιο επικίνδυνοι διότι αποκτούν ανθεκτικότητα και μπορούν να διαδοθούν ευκολότερα. Ωστόσο και στις δύο αυτές περιπτώσεις το μεγάλο στοίχημα των ερευνητών είναι πόσο γρήγορα θα μπορέσουν να έχουν έτοιμο προς χρήση το εμβόλιο. Στην περίπτωση της αμερικανικής ερευνητικής ομάδας, εάν όλα πάνε καλά, υπολογίζεται το εμβόλιο να είναι έτοιμο για την αγορά το καλοκαίρι του 2020 –κάτι που θα αποτελεί ρεκόρ στην ιστορία των εμβολίων.
«Όχι αναγκαστικά πιο επικίνδυνος από την εποχική γρίπη»
Η απομόνωση ασθενών αλλά και η καραντίνα κινεζικών πόλεων το πιο αποτελεσματικό μέτρο
Εκτός από τα νέα εμβόλια, μια άλλη εναλλακτική οδός είναι η χρήση ήδη υπαρχόντων αντιικών φαρμάκων για ισχυρούς ιούς, όπως ο Έμπολα ή ο HIV. Ήδη οι κινεζικές αρχές έχουν παραγγείλει μεγάλες ποσότητες του φαρμάκου Αluvia για τον HIV, που αποτελεί συνδυασμό λοπιναβίρης και ριτοναβίρης. Μια άλλη προσέγγιση για την αντιμετώπιση του κορωνοϊού θα μπορούσε να είναι η χρήση μονοκλωνικών αντισωμάτων, τα οποία μπορούν να ενεργοποιήσουν συγκεκριμένες ανοσοποιητικές αντιδράσεις στο σώμα. Ένας ακόμη παράγοντας που επηρεάζει την κυκλοφορία ενός εμβολίου στην αγορά είναι η εξελικτική πορεία του ίδιου του ιού. Έτσι λοιπόν ένα από πιο αποτελεσματικά μέτρα, που εφαρμόζουν ήδη οι κινεζικές αρχές για να περιορίσουν την εξάπλωση του ιού, είναι η απομόνωση ασθενών και η καραντίνα σε ολόκληρες πόλεις. Το μέτρο αυτό επηρεάζει τη ζωή 43 εκατομ. κατοίκων.
Πάντως ενώ η εξάπλωση του ιού είναι ταχύτατη, λίγοι άνθρωποι έχουν πεθάνει συγκριτικά με άλλους ιούς. Πρόκειται κυρίως για ευάλωτες ομάδες και ηλικιωμένα άτομα. Ο ιος SARS είχε προκαλέσει περισσότερους θανάτους και μάλιστα επρόκειτο για το 10% ενός συνόλου 8000 ασθενών. Σύμφωνα με τον καθηγητή Μαρκ Χάρις από τη Σχολή Μοριακής και Κυτταρικής Βιολογίας του Παπεπιστημίου του Λιντς, το ποσοστό θνησιμότητας του νέου κορωνοϊού εκτιμάται στο 0,1%. Αν οι υπολογισμοί του Harris αποδειχθούν σωστοί, τότε ο νέος κορωνοϊός ενδέχεται να μην είναι αναγκαστικά πιο επικίνδυνος από μια κοινή εποχική γρίπη. Ωστόσο δεν είναι ακόμα σαφές πόσο μεταδοτικός είναι ο ιός. Οι κινεζικές αρχές δήλωσαν πάντως ότι ενδέχεται η μετάδοση του ιού να είναι εφικτή πριν την εμφάνιση των συμπτωμάτων της. Αυτός ίσως είναι και ένας λόγος γιατί ο νέος ιός θεωρείται τόσο μεταδοτικός.
Φάμπιαν Σμιντ
Επιμέλεια: Δήμητρα Κυρανούδη
</doc>
<doc docid='dw_52107904' lang='ell' type='mono' source='https://www.dw.com/el/el/ο-νέος-κορωνοϊός-προχωρά-με-καταπληκτική-ταχύτητα/a-52107904' term='SARS'>
Σύμφωνα με τον παγκοσμίου φήμης ιολόγο της πανεπιστημιακής κλινικής Charité του Βερολίνου Κρίστιαν Ντρόστεν, ο νέος νοσογόνος παράγοντας που φέρει το όνομα «2019-nCoV» ανήκει στην οικογένεια των κοροναϊών που προκαλούν ένα είδος πνευμονίας και μπορεί να μεταδοθεί από άνθρωπο σε άνθρωπο. Αν και κατά 70% ταυτόσημος δεν είναι όμως τόσο επικίνδυνος όσο ο ιός SARS ("Σοβαρό Οξύ Αναπνευστικό Σύνδρομο", ΣΟΑΣ) ο οποίος προκάλεσε το 2002/2003 τον θάνατο 800 ανθρώπων σε όλο τον κόσμο. Θανατηφόρος είναι ο νέος κοροναϊός για ηλικιωμένους με ένα αδύναμο ανοσοποιητικό σύστημα. Αντίθετα, κανένας από τους νέους σε ηλικία ασθενείς που πριν να μολυνθεί ήταν υγιής δεν έχει πεθάνει.
Προς το παρόν κανένας κίνδυνος πανδημίας
Κ.Ντρόστεν: Τα νοσοκομεία θα πρέπει να προετοιμαστούν
Ο καθηγητής Ντρόστεν δεν διαβλέπει τον κίνδυνο παγκόσμιας πανδημίας. Τουλάχιστον αυτό δεν προκύπτει από τον έως τώρα αριθμό των περιπτώσεων. Παρ' όλα αυτά θεωρεί σωστή την απόφαση του Παγκόσμιου Οργανισμού Υγείας (WHO) να ασχοληθεί σήμερα με το θέμα. «Δεν θα πρέπει να υποτιμάμε τον μέχρι στιγμής αριθμό ασθενών. Η μετάδοση προχωρά με καταπληκτική ταχύτητα». Είναι σίγουρος ότι μεμονωμένα κρούσματα κορωνοϊού θα εμφανιστούν το επόμενο διάστημα και στην Ευρώπη. Δεδομένου ότι η Γερμανία διαθέτει ένα «καλό σύστημα υγείας με σαφείς δομές» οι πολίτες δεν θα πρέπει να φοβούνται. Παράλληλα συνιστά όμως στα νοσοκομεία να προετοιμαστούν προκειμένου να νοσηλευθούν ασθενείς που έχουν μολυνθεί με το νέο κορωνοϊό.
Αποφασιστικό ρόλο στην αντιμετώπιση της εξάπλωση της ασθένειας διαδραματίζει η Κίνα σύμφωνα με τον κ.Ντρόστεν. Σύμφωνα με όλες τις ενδείξεις οι κινεζικές αρχές αντέδρασαν αμέσως μόλις εμφανίστηκαν τα πρώτα κρούσματα. Πραγματοποιούνται έλεγχοι σε χώρους όπου συχνάζει πολύς κόσμος και το Κέντρο για τον Έλεγχο Ασθενειών έχει αναπτύξει και μοιράσει στα ιατρικά εργαστήρια σε όλη την επικράτεια ένα τεστ για τη διαπίστωση του νέου ιού. Όπως δηλώνει, τέλος, είναι βέβαιος πως «προς το παρόν οι κινεζικές αρχές καταπολεμούν αποτελεσματικά την περαιτέρω εξάπλωση».
Παναγιώτης Κουπαράνης, Βερολίνο
</doc>
<doc docid='dw_17898750' lang='ell' type='mono' source='https://www.dw.com/el/el/η-εξάπλωση-παθογόνων-μικροοργανισμών/a-17898750' term='SARS'>
Τη σημερινή εποχή η διάδοση παθογόνων μικροοργανισμών είναι σχετικά εύκολη. Ακόμη και παλαιότερα, όταν δεν υπήρχαν τα μέσα μαζικής μεταφοράς, τα βακτήρια της χολέρας, για παράδειγμα, κατάφερναν να εξαπλωθούν σύντομα σε όλη την Ευρώπη.
Σήμερα, στην εποχή των σύγχρονων μεταφορικών μέσων όπου μπορεί κανείς να φτάσει μέσα σε λίγες ώρες από τη μία στην άλλη άκρη του πλανήτη, τα μικρόβια μπορούν να διαδοθούν πολύ πιο εύκολα και κυρίως, πολύ γρηγορότερα.
Μέχρι στιγμής η δράση του ιού Έμπολα περιορίζεται στη δυτική Αφρική. Ωστόσο από τη Γουινέα η επιδημία έχει εξαπλωθεί ήδη και στις γειτονικές χώρες, και συγκεκριμένα στη Σιέρρα Λεόνε, τη Λιβερία, τη Νιγηρία ενώ πρόσφατα έπληξε και τη Σενεγάλη. Μέσα σε ελάχιστο χρονικό διάστημα η κατάσταση έχει επιδεινωθεί.
«Εναέρια» εξάπλωση
Μέχρι στιγμής η δράση του ιού Έμπολα περιορίζεται στη δυτική Αφρική
Με ειδικά προγράμματα, όπως το Google Maps, ο καθένας μπορεί θεωρητικά να δημιουργήσει γεωγραφικούς χάρτες, απεικονίζοντας με χρονολογική σειρά όλα τα κρούσματα του Έμπολα. Η χρονολογική σειρά δείχνει την ακριβή πορεία διάδοσης του ιού. Παρόμοια εργαλεία χρησιμοποιούν και οι ειδικοί. Το Healthmap για παράδειγμα, μια ομάδα ερευνητών, επιδημιολόγων και ειδικών σε θέματα πληροφορικής, δημιούργησαν έναν χάρτη που καταγράφει την ακριβή πορεία της επιδημίας στη Γουινέα. Εντούτοις, μια ματιά στο παρελθόν δεν βοηθά στην πρόβλεψη του μέλλοντος.
Προκειμένου να γίνει κατανοητό πώς οι παθογόνοι μικροοργανισμοί μεταδίδονται στον υπόλοιπο κόσμο, οι ερευνητές πρέπει να βάλουν στο μικροσκόπιο τα αεροδρόμια και τις συνδέσεις που πραγματοποιούνται από αυτά, καθώς είναι αποφασιστικής σημασίας για την ταχύτητα διάδοσης ενός μικροβίου. Για έναν ιό στο Λονδίνο για παράδειγμα, η Νέα Υόρκη μπορεί να βρίσκεται θεωρητικά πολύ πιο κοντά από ότι ένα απομακρυσμένο χωριό της Σκωτίας, και αυτό απλά λόγω των συχνών αεροπορικών συνδέσεων.
Ο Ντιρκ Μπρόκμαν από το Πανεπιστήμιο Χούμπολντ του Βερολίνου και ο Ντιρκ Χέλμπινκ από το Ινστιτούτο Τεχνολογίας της Ζυρίχης ανέπτυξαν ένα ειδικό μαθηματικό μοντέλο με τη βοήθεια του οποίου μπορεί να υπολογιστεί πώς εξαπλώνεται γεωγραφικά ένα μικρόβιο και ποια είναι η πρώτη πόλη που αναμένεται να πλήξει. Έχοντας κάνει ήδη μια προσομοίωση της διάδοσης του H1N1, του μικροβίου EHEC και του ιού SARS, οι δυο ερευνητές προσάρμοσαν τώρα το μοντέλο τους στα δεδομένα του ιού Έμπολα στη δυτική Αφρική.
Κλειδί η ταξιδιωτική συμπεριφορά
Για τη Γερμανία και το μεγαλύτερο αεροδρόμιο της χώρας, τη Φρανκφούρτη, ο κίνδυνος είναι μάλλον μικρός
Η ταξιδιωτική συμπεριφορά των ανθρώπων είναι το κλειδί για να καταλάβει κανείς τον τρόπο διάδοσης των παθογόνων μικροοργανισμών, επισημαίνει ο Ντιρκ Μπρόκμαν σε συνέντευξή του προς τη Deutsche Welle. Η βιολογία των μικροοργανισμών δεν παίζει σχεδόν κανένα ρόλο. Απλώς επηρεάζει την ταχύτητα διάδοσης, όπως λέει ο ειδικός: «Εάν υπάρχουν πολλά κρούσματα, εάν προσβάλλονται πολλοί άνθρωποι, η ασθένεια μεταδίδεται φυσικά πιο γρήγορα».
Η προσομοίωση των ερευνητών αποτελείται από ένα δίκτυο αεροδρομίων. Για κάθε αεροδρόμιο υπολογίζεται η σχετική πιθανότητα, με την οποία μπορεί να πλήξει ο Έμπολα μια πόλη, πάντα σε σύγκριση με άλλες πόλεις.
Ξεκινώντας από το Κονακρί της Γουινέας, το Παρίσι εμφανίζει το μεγαλύτερο ρίσκο, σύμφωνα με τους ειδικούς: «Η σχετική πιθανότητα-εισαγωγής» βρίσκεται στο 8 %. Ξεκινώντας από το Φρίταουν της Σιέρρα Λεόνε, τον μεγαλύτερο κίνδυνο αντιμετωπίζουν τα αεροδρόμια Γκάτγουικ και και Χίθροου του Λονδίνου ενώ ακολουθούν οι Βρυξέλλες.
Ορισμένες ευρωπαϊκές χώρες διατηρούν συχνές αεροπορικές συνδέσεις προς πρώην αποικίες τους, για παράδειγμα η Γαλλία προς την Γουινέα. Για τη Γερμανία και το μεγαλύτερο αεροδρόμιο της χώρας, τη Φρανκφούρτη, ο κίνδυνος είναι μάλλον μικρός σε σχέση με τα μεγάλα αεροδρόμια της Γαλλίας και της Βρετανίας. Οι χώρες που αποτελούν όμως τη ζώνη υψηλού κινδύνου όσον αφορά τη διάδοση του ιού Έμπολα, είναι φυσικά πρωτίστως οι χώρες της Αφρικής.
Όπως επισημαίνει ωστόσο ο Ντιρκ Μπρόκμαν, το μοντέλο υπολογίζει μόνον τη σχετική πιθανότητα. Με τη βοήθεια των μαθηματικών τύπων μπορεί να εκτιμηθεί, για παράδειγμα, ότι η Γαλλία διατρέχει μεγαλύτερο κίνδυνο από ότι η Γερμανία, ωστόσο «μέχρι στιγμής δεν μπορούμε να πούμε ποιες ακριβώς είναι οι πιθανότητες εμφάνισης του ιού Έμπολα στη Βρετανία μέσα στις επόμενες τρεις εβδομάδες. «Πάνω σε αυτό δουλεύουμε τώρα», όπως εξηγεί.
Παράλληλα υπάρχουν ορισμένοι παράγοντες, τους οποίους δεν μπορεί να λάβει ακόμη υπόψη του το μοντέλο υπολογισμού των ερευνητών. Όταν, για παράδειγμα, τα μέσα ενημέρωσης αναφέρονται στην εξάπλωση μιας επιδημίας σε μια συγκεκριμένη περιοχή, οι άνθρωποι ακυρώνουν συχνά τις κρατήσεις τους και αποφασίζουν να μην ταξιδέψουν. «Θέλουμε να εντάξουμε αυτή την παράμετρο στο μέλλον», λέει ο Μπρόκμαν. Έτσι οι προβλέψεις θα μπορούσαν να γίνουν πιο ρεαλιστικές.
Brigitte Osterath / Κώστας Συμεωνίδης
</doc>
<doc docid='dw_17159026' lang='ell' type='mono' source='https://www.dw.com/el/el/στη-μέκκα-υπό-την-απειλή-του-mers/a-17159026' term='SARS'>
MERS είναι τα αρχικά του «Middle East Respiratory Syndrome», που σημαίνει Αναπνευστικό Σύνδρομο Μέσης Ανατολής. Έκανε για πρώτη φορά την εμφάνισή του το Σεπτέμβριο του 2012 στη Σαουδική Αραβία. Έκτοτε έχουν καταγραφεί, σύμφωνα με την Παγκόσμια Οργάνωση Υγείας, συνολικά 138 κρούσματα. Όλα τα περιστατικά καταγράφονται στην αραβική χερσόνησο και τα περισσότερα στη Σαουδική Αραβία, όπως επίσης στην Ιορδανία, το Κατάρ και τα Ηνωμένα Αραβικά Εμιράτα. Από τον περασμένο Απρίλιο ο αριθμός των κρουσμάτων αυξάνεται κάθε μήνα. Μια αρκετά ανησυχητική εξέλιξη, επισημαίνει στην Deutsche Welle o επιδημιολόγος Κρίστιαν Ντρόστε από τη Βόννη: «Περίπου 140 άνθρωποι μολύνθηκαν και οι μισοί πέθαναν». Πρόκειται για ένα μεγάλο ποσοστό, όπως λέει.
Εκεί όπου καταγράφονται μέχρι στιγμής τα 3/4 σχεδόν των κρουσμάτων, στη Σαουδική Αραβία, συρρέουν τις τελευταίες ημέρες εκατοντάδες χιλιάδες πιστοί από όλο τον κόσμο. Προορισμός τους η Μέκκα και το σημαντικότερο ετήσιο προσκύνημα των μουσουλμάνων. Σύμφωνα με τις σαουδαραβικές αρχές, στο φετινό προσκύνημα αναμένονται περισσότεροι από δύο εκατομμύρια πιστοί, οι περισσότεροι από το εξωτερικό. Μια τέτοια μάζα ανθρώπων αυξάνει φυσικά δραματικά τον κίνδυνο μόλυνσης, επισημαίνει ο Κρ. Ντρόστε. Γι΄ αυτό το λόγο πολλοί προσκυνητές θα φοράνε, όπως και πέρσι, μάσκες. Το υπουργείο Υγείας της Σαουδικής Αραβίας εξέδωσε παράλληλα οδηγία, καλώντας τις εγκύους και τους ηλικιωμένους να μην κατευθυνθούν φέτος προς τη Μέκκα. Μέχρι στιγμής πάντως, δεν έχει καταγραφεί ούτε ένα περιστατικό.
Τι γνωρίζουμε για τον MERS;
Περισσότεροι από δύο εκατομμύρια πιστοί αναμένονται φέτος στη Μέκκα
Υπερβολική λοιπόν η αντίδραση των αρχών; «Όχι», απαντά ο γερμανός επιδημιολόγος. «Είναι απολύτως δικαιολογημένο αυτό που κάνουν οι αρχές. Δυστυχώς μέχρι σήμερα δεν έχουμε αξιόπιστα στοιχεία για τον ιό και θα χρειαστούμε χρόνο για να τον γνωρίσουμε καλύτερα». Κανείς δεν μπορεί να γνωρίζει εάν εκδηλωθεί επιδημία, ωστόσο ο κίνδυνος υφίσταται, σύμφωνα με τον ίδιο: «Έτσι ήταν στην αρχή και με τον SARS. Μετά από μήνες καταλάβαμε πόσοι είχαν προσβληθεί και πόσο γρήγορα μπορούσε να μεταδοθεί».
Το μόνο που γνωρίζουν προς το παρόν οι επιστήμονες είναι ότι και ο MERS είναι ένας κοροναϊός, με τα συμπτώματά του να διαφέρουν ελάχιστα από εκείνα του SARS, τον ιό του Οξέος Αναπνευστικού Συνδρόμου, που είχε προκαλέσει πριν από 10 χρόνια παγκόσμια επιδημία και το θάνατο 800 ανθρώπων. Ξεκινά με τα συμπτώματα ενός κοινού κρυολογήματος που μέσα στην πρώτη εβδομάδα οδηγούν συχνά σε οξεία πνευμονία.
Ο επιδημιολόγος Κρίστιαν Ντρόστεν πιστεύει ότι προς το παρόν δεν ελλοχεύει κίνδυνος πανδημίας. Παρόλα αυτά, όπως επισημαίνει, είναι πολύ σημαντικό να προφυλάσσεται κανείς: εκτός από τη μάσκα σε χώρους συνωστισμού όπως στο προσκύνημα στη Μέκκα, ένας από τους σημαντικότερους τρόπους προφύλαξης παραμένει το συχνό πλύσιμο των χεριών.  Mu Cui / Κώστας Συμεωνίδης
Υπεύθ. σύνταξης: Άρης Καλτιριμτζής
</doc>
<doc docid='dw_4226464' lang='ell' type='mono' source='https://www.dw.com/el/el/δεν-υπάρχει-κανένας-λόγος-άρσης-του-συναγερμού/a-4226464' term='SARS'>

</doc>
<doc docid='dw_2605492' lang='ell' type='mono' source='https://www.dw.com/el/el/μαγνητικά-πεδία-εναντίον-ιών-νέες-τεχνολογίες-στην-έρευνα-για-το-έιτζ-την-σπογγώδη-εγκεφαλοπάθεια-και-το-αλτσχάιμερ/a-2605492' term='SARS'>
Το ερευνητικό κέντρο «Jülich» ανήκει στα κορυφαία ινστιτούτα της Γερμανίας για τους τομείς της φυσικής, χημείας, βιολογίας και ιατρικής. Εσχάτως οι επιστήμονες μπορούν με τη βοήθεια τριών υπερσύγχρονων μαγνητικών σπεκτρομέτρων να αναλύσουν καλύτερα τη δομή των πρωτεϊνών. Και ακριβώς αυτή η δυνατότητα χωροταξικής ανάλυσης της δομής της πρωτεϊνης, επιτρέπει στους επιστήμονες να φτάσουν στα ίχνη των ασθενειών αυτών και να αναπτύξουν νέες μεθόδους θεραπείας. Ο καθηγητής Dieter Willbold που διευθύνει την ειδική ερευνητική ομάδα στο Ινστιτούτο «Jülich» εξηγεί ότι «ερευνώνται οι πτυχώσεις των πρωτεϊνών, καθώς και σε ποιο βαθμό παίζουν ρόλο για την εμφάνιση μιας συγκεκριμένης ασθένειας, παραδείγματος χάριν της γεροντικής άνοιας. Από τη δομή μιας τέτοιας πρωτεϊνης αντλούνται ενδείξεις για τη συμβολή της, πώς δηλαδή δημιουργούνται οι προσχώσεις στον εγκέφαλο και ίσως να μπορέσουμε να είμαστε σε θέση να παρέμβουμε στη διαδικασία της δημιουργίας τους. Αυτό θα ήταν πολύ σημαντικό για τη διάγνωση της νόσου αλτσχάιμερ σε ζώντα εγκέφαλο, που σήμερα δεν είναι δυνατή. Και ίσως, στο απώτερο μέλλον να μας αποκαλυφθούν σίγουρα και μέθοδοι θεραπείας».
Η μέθοδος που ακολουθείται είναι η μαγνητική μέτρηση δια συντονισμού μέσω ατομικής ακτίνας, «ΝΜR». Το καθένα από τα τρία σπεκτρόμετρα αναπτύσσει ηλεκτρομαγνητικά πεδία κατά 300.000 ισχυρότερα από τη βαρύτητα της γης. «Προσδοκούμε ότι σε ορισμένα αντικείμενα έρευνας θα μάθουμε ποια είναι η τρισδιάστατη δομή του ατόμου της πρωτεϊνης που εξετάζουμε. Αυτό σημαίνει ότι αν το μάθουμε αυτό, και σε ορισμένες περιπτώσεις το γνωρίζουμε ήδη, θα ξέρουμε που βρίσκεται το κάθε άτομο αυτής της πρωτεϊνης στο χώρο. Και αν ξέρουμε τις λεπτομέρειες του ατόμου, τότε μπορούμε ευκολότερα να εξηγήσουμε και τη λειτουργία που επιτελεί».
Η μέθοδος αυτή εφαρμόζεται και σε άλλα ερευνητικά κέντρα. Ο καθηγητής Dieter Willbold και η ομάδα του στο γερμανικό ερευνητικό κέντρο «Jülich» έχουν να επιδείξουν μέχρι τώρα σημαντικά βήματα προόδου, μεταξύ άλλων, την αποκρυπτογράφηση της δομής του ιού του SARS. Επιπρόσθετα κατάφεραν να αναπτύξουν στρατηγικές για την αντιμετώπιση του ιού του έιτζ. Τα αποτελέσματα των ερευνών της ομάδας Willbold αποτελούν τη βάση για νέα φαρμακευτικά σκευάσματα καθώς και για μέτρα πρόληψης των ασθενειών.
</doc>
<doc docid='dw_2603065' lang='ell' type='mono' source='https://www.dw.com/el/el/αναιμική-η-παρουσία-της-ελλάδας-στη-διεθνή-έκθεση-τουρισμού-στο-βερολίνο/a-2603065' term='SARS'>
Φέτος ήταν μοναδική ευκαιρία για την Ελλάδα να προβληθεί δυναμικά ως η χώρα των Ολυμπιακών Αγώνων. Στην πραγματικότητα όμως η παρουσία της είναι αναιμική. Βέβαια υπάρχουν τα 64 περίπτερα από τις περιοχές της Ελλάδας, ξενοδοχειακές μονάδες και επιχειρήσεις, το μεγάλο όμως ατού των ολυμπιακών μένει στο ντουλάπι. Το περίπτερο ‘Αθήνα 2004’ στην έκθεση περιορίζεται στο να μοιράζει φυλλάδια, ενώ δεν παραβρέθηκε καν εκπρόσωπός της στην καθιερωμένη συνέντευξη τύπου του ΕΟΤ. Απών και ο νέος υπουργός Τουρισμού Δημήτρης Αβραμόπουλος, που αρκέστηκε στην αποστολή μηνύματος, λες και δεν ήταν σε θέση ως πρώην Δήμαρχος Αθηναίων, με τα τόσα ξενοδοχεία και τα εκατ. τουρίστες στην πόλη, να γνωρίζει τα τουριστικά ζητήματα και το θέμα των Ολυμπιακών Αγώνων. Ή μήπως να υποθέσουμε ότι δεν ήθελε να χρεωθεί τη μείωση της τουριστικής κίνησης προς την Ελλάδα; Βέβαια επίσημα ο ΕΟΤ μιλάει για αύξηση τουριστών που θα ξεπεράσουν το τρέχον έτος τα 15 εκατ. Παρεμπιπτόντως να σημειωθεί ότι στα 15 εκατ. συμπεριλαμβάνονται και 1,2 εκατ. Αλβανοί, σχεδόν μισό εκατ. Βούλγαροι, άνθρωποι δηλαδή που κατά τον κοινό νου δεν έρχονται στην Ελλάδα για τουρισμό, αλλά για δουλειά. Αισιόδοξος είναι πάντως για τη γερμανική αγορά ο διευθυντής του ΕΟΤ Γερμανίας Παναγιώτης Σκορδάς:
«Κρατήσαμε περίπου σταθερά τους αριθμούς. Το 2002 είχαμε γύρω στα 2,5 εκατ. άτομα που επισκέφθηκαν την Ελλάδα από τη Γερμανία. Το 2003 ήταν περίπου 2,3 εκατ., ακόμα όμως δεν έχουμε συγκεκριμένα στοιχεία. Πτώση όμως είχαν και όλα τα άλλα κράτη. Η κρίση του Ιράκ, η οικονομική κατάσταση στη Γερμανία και η ασθένεια SARS, όλα αυτά συνετέλεσαν στο να μην έχουμε την αναμενόμενη αύξηση. Για φέτος επικρατεί μια συγκρατημένη αισιοδοξία ότι θα πάμε πολύ καλύτερα και λόγω των Ολυμπιακών Αγώνων, ότι οπωσδήποτε θα έχουμε μια αύξηση. Εμείς ελπίζουμε γύρω στα 3 με 4 %, θα φανεί.»
Από την τουριστική αύξηση που πιθανώς θα υπάρξει φέτος σε σχέση με το 2003 θα επωφεληθεί λόγω των Ολυμπιακών Αγώνων η Αθήνα και το λεκανοπέδιο της Αττικής. Όχι όμως η περιφέρεια, υποστηρίζει ο Ανδρέας Ανδρεάδης, από το ξενοδοχειακό συγκρότημα Sunny Beach στη Χαλκιδική:
«Αυτή τη στιγμή η αγορά δυστυχώς, ακόμα και με το 2003 που ήταν μια κακή χρονιά, δείχνει μια μείωση διψήφια. Δεν ξέρω ακριβώς, άλλοι μιλάνε για 20 %, άλλοι για 15, άλλοι για 10. Πάντως είναι πάνω από 10 και κάτω από 20.»
Ακόμα και στην περίπτωση που ο αριθμός τουριστών αυξηθεί, ο παράγοντας αυτός από μόνος του δεν είναι καθοριστικός για να εκτιμήσει κανείς την κατάσταση της τουριστικής αγοράς. Το άλλο σημαντικό κριτήριο είναι η διάρκεια παραμονής των τουριστών, καθώς από αυτό θα κριθεί, πόσα χρήματα θα ξοδέψουν στην Ελλάδα. Εδώ παρατηρείται μια αισθητή μείωση τα τελευταία χρόνια, δήλωσε στο πρόγραμμά μας ο Βασίλης Μιναΐδης, πρόεδρος της Πανελλήνιας Ένωσης Ξενοδόχων παίρνοντας ως παράδειγμα την ιδιαίτερη πατρίδα του, τη Ρόδο:
«Η Ρόδος είχε λιγότερους τουρίστες στις αφίξεις, αλλά περισσότερους στις διανυκτερεύσεις, γιατί μειώθηκαν οι μέρες της διαμονής. Για λόγους οικονομίας δεν έμεναν 14 μέρες, αλλά 7. Είχαμε περισσότερους τουρίστες των 7 ημερών και έτσι είχαμε μια μείωση του μέσου όρου διαμονής. Γι’αυτό υπήρχε και η διαφορά στα οικονομικά αποτελέσματα.»
Η εικόνα που αποκομίσαμε από τη Διεθνή Έκθεση Τουρισμού στο Βερολίνο για τις πιθανές επιπτώσεις που θα υποστούν οι τουριστικές περιοχές της Ελλάδας πλην της Αθήνας είναι οι εξής: μείωση τιμών, προσφορές, έντονος ανταγωνισμός, περιορισμένη ζήτηση.
Παναγιώτης Κουπαράνης, Βερολίνο.
</doc>
<doc docid='dw_2604056' lang='ell' type='mono' source='https://www.dw.com/el/el/γιατί-θέλουν-οι-ευρωβουλευτές-να-αυξήσουν-τις-αποδοχές-τους-την-ώρα-που-οι-πολίτες-πρέπει-να-σφίγγουν-ολοένα-και-περισσότερο-το-ζωνάρι/a-2604056' term='SARS'>
Η χθεσινή απόφαση του Συμβουλίου Γενικών Υποθέσεων της ΕΕ να μην αυξηθούν τελικά οι αποζημιώσεις των ευρωβουλευτών βρίσκεται σήμερα στο επίκεντρο των σχολίων του γερμανικού τύπου. Η εφημερίδα Süddeutsche Zeitung του Μονάχου γράφει σχετικά:
"Το ύψος των αποζημιώσεων των ευρωβουλευτών δεν είναι στην πραγματικότητα τόσο εξωφρενικό όσο κάποιοι πιστεύουν. Ενας καλός ασφαλιστής για παράδειγμα κερδίζει σαφώς περισσότερα. Αυτό που μας εξοργίζει περισσότερο είναι, όταν οι ευρωβουλευτές έχουν επιπρόσθετες αποδοχές που δε σχετίζονται με τη βουλευτική τους ιδιότητα".
Η εφημερίδα της Εσσης Neue Ruhr - Zeitung επιρρίπτει στους ευρωβουλευτές κακοδιαχείρηση του όλου θέματος: "Οι σημερινοί πολιτικοί που δεν ξέρουν πώς να χρησιμοποιούν τα μίντια προς όφελός τους είναι σαν τους ναυαγοσώστες που δεν ξέρουν να κολυμπούν. Οι ευρωβουλευτές, τους οποίους στο κάτω-κάτω γνωρίζουν ελάχιστα οι πολίτες της ΕΕ, θα έπρεπε να έχουν καταλάβει ότι οι προθέσεις τους αυτές θα καυτηριάζονταν έντονα από τον ευρωπαϊκό τύπο. Και πώς θα μπορούσαν να είναι διαφορετικά τα πράγματα τη στιγμή που το κράτος βάζει ολοένα και πιό βαθιά το χέρι στη τσέπη του πολίτη; Δεδομένης αυτής της κατάστασης οι σκέψεις για αύξηση των αποζημιώσεων των ευρωβουλευτών είναι μάλλον δηλητηριώδεις".
Στην επίσκεψη του αμερικανού υπουργού Εξωτερικών Κόλιν Πάουελ στη Μόσχα αναφέρεται σήμερα η εφημερίδα Süddeutsche Zeitung: "Ο Πάουελ", γράφει η εφημερίδα, "είπε κάποιες αλήθειες κατά την επίσκεψή του αυτή. Οτι για παράδειγμα δεν υπάρχει ούτε πραγματική διάκριση εξουσιών στη Ρωσία, αλλά ούτε και πραγματική δημοκρατία. Οχι ότι αυτό είναι κάτι το καινούριο. Απλά είναι η πρώτη φορά που η Ουάσιγκτον το λέει τόσο ανοιχτά. Οταν όμως ο Πάουελ επισημαίνει σήμερα ελλείμματα στη ρωσική δημοκρατία παραδέχεται εμμέσως πλην σαφώς και λάθη της αμερικανικής εξωτερικής πολιτικής. Η κυβέρνηση Μπους, αλλά και το Βερολίνο είναι συνυπεύθυνοι για την κατάσταση αυτή στη Ρωσία. Γιατί αυτοί έδειξαν με τον τρόπο τους ότι αν κάποιος (δηλαδή ο Πούτιν) θέλει να τα έχει καλά με τη δημοκρατική Δύση δεν πρέπει απαραίτητα να είναι και ο ίδιος δημοκράτης. Προέχουν άλλα, πιο σημαντικά: Οικονομικά συμφέροντα και η αντιμετώπιση της τρομοκρατίας".
Στο Παγκόσμιο Οικονομικό Φόρουμ στο Νταβός και κυρίως στην εμφάνιση εκεί του ιρανού προέδρου Μοχάμεντ Χαταμί αναφέρεται σήμερα η βρετανική εφημερίδα Guardian η οποία επισημαίνει: "Ο Χαταμί ήταν ο πραγματικός σταρ αυτού του φόρουμ. Η εμφάνισή του ήταν αξιέπαινη και αξιοζήλευτη. Κατάφερε να ρίξει το μπαλάκι στους Αμερικανούς λέγοντας ότι είναι δική τους ευθύνη για το πότε μπορεί να γίνει μία νέα αρχή στις σχέσεις των δύο χωρών. Το Ιράν θα πεί 'ναι' στον διάλογο μόνον όταν η Ουάσιγκτον δείξει μεγαλύτερο σεβασμό στις διεθνείς σχέσεις. Ο Χαταμί", καταλήγει η εφημερίδα, "είναι μία άκρως ενδιαφέρουσα πολιτική προσωπικότητα. Οικειοποιήθηκε ένα χαρακτηριστικό των πολιτικών της Δύσης: Να παίρνει δηλαδή με μία μόλις κίνηση αυτό που θέλει".
Να δούμε τέλος πώς σχολιάζει την έξαρση της νόσου των πουλερικών στη νοτιοανατολική Ασία η εφημερίδα Frankfurter Rundschau: "Τα νέα που μας έρχονται καθημερινά από τις περιοχές αυτές για την έξαρση της νόσου είναι ιδιαίτερα ανησυχητικές. Γιατί μιλούμε για μία ασθένεια που σπανίως μπορεί να μεταδοθεί στον άνθρωπο και που εάν τελικά μεταδοθεί δεν είναι επικίνδυνη. Παρόλα αυτά όμως έχουμε ήδη τα πρώτα θύματα. Και ξαφνικά", επισημαίνει η εφημερίδα, "στο μυαλό όλων μας είναι και πάλι το SARS, η περσινή επιδημία της άτυπης πνευμονίας που στοίχισε τη ζωή σε τουλάχιστον 800 ανθρώπους. Κανείς δεν αμφιβάλλει ότι μία γενική εξάπλωση της νόσου των πουλερικών θα είχε πολύ πιο ολέθριες συνέπειες. Αυτό που πρέπει να γίνει τώρα για να προλάβουμε το ‘κακό’ είναι να λάβουμε απλά σοβαρά υπόψη μας τις προτροπές και συστάσεις του Παγκόσμιου Οργανισμού Υγείας. Γιατί μπορεί η απαγόρευση εξαγωγών σε συγκεριμένες χώρες να δημιουργήσει τεράστια οικονομικά προβλήματα, ωστόσο αυτό είναι πλέον ζήτημα ζωής και θανάτου".
</doc>
<doc docid='dw_17971856' lang='ell' type='mono' source='https://www.dw.com/el/el/σκιά-έμπολα-πάνω-από-τη-μέκκα/a-17971856' term='MERS'>
Ξεκίνησε το ετήσιο προσκύνημα Χατζ όπως ονομάζεται, ένας από τους λατρευτικούς πυλώνες για τους μουσουλμάνους. Στη Μέκκα συρρέουν εκατομμύρια πιστών από όλο τον κόσμο. Αυτή τη φορά όμως το κλίμα είναι διαφορετικό λόγω της επιδημίας του Έμπολα. Οι αρχές της Σ. Αραβίας έχουν απαγορεύσει την είσοδο σε προσκυνητές από τη Γουινέα, τη Σιέρρα Λεόνε και τη Λιβερία.
Κανένα κρούσμα μέχρι στιγμής
Η Σ. Αραβία έχει πάρει μέτρα και δεν έδωσε βίζα σε μουσουλμάνους από τη Δ. Αφρική
Όσοι βρίσκονται στη Μέκκα παίρνουν τα μέτρα τους. Όπως ο Ελίας Ισμαήλ. Κυκλοφορεί στους δρόμους της πόλης με αναπνευστική μάσκα. «Φορώ τη μάσκα για λόγους υγείας. Έχω ακούσει για την επιδημία του Έμπολα σε αφρικανικές χώρες και θέλω να προστατευτώ. Φοβάμαι τον ιό». 3 εκατομμύρια αναμένονται στο ετήσιο προσκύνημα του Χατζ που θεωρείται μια από τις πιο σημαντικές υποχρεώσεις των μουσουλμάνων. Επειδή το προσκύνημα γίνεται σε στενό χώρο, υπάρχει πάντα ο κίνδυνος γρήγορης εξάπλωσης ιών.
Η Παγκόσμια Οργάνωση Υγείας εξέδωσε προειδοποίηση για τον κορονοϊό MERS, που χτυπά το αναπνευστικό σύστημα και μπορεί να αποβεί μοιραίος. Φέτος ωστόσο, στο επίκεντρο του δημοσίου ενδιαφέροντος βρίσκεται ο Έμπολα. Μέχρι στιγμή δεν έχει καταγραφεί κρούσμα, αλλά στο νοσοκομείο Αλ Νουρ της Μέκκας υπάρχει ένα θάλαμος απομόνωσης για κάθε ενδεχόμενο, όπως επιβεβαιώνει η γιατρός Μανάλ Μανσούρ, υπεύθυνη του νοσοκομείου για μολυσματικές νόσους.
«Επιθυμία του προφήτη Μωάμεθ»
Η Λιβερία έχει πληγεί περισσότερο από τον Έμπολα
«Το υπουργείο Υγείας προσπαθεί με κάθε μέσο να αντιμετωπίσει την ασθένεια κατά τη διάρκεια του προσκυνήματος. Η κλινική μας συνεργάζεται πολύ στενά με την Παγκόσμια Οργάνωση Υγείας». Η απόφαση των αρχών της Σ. Αραβίας να αρνηθούν τη βίζα σε 7.000 προσκυνητές από τη Λιβερία, τη Σιέρα Λεόνε και τη Γουινέα προκάλεσε μεγάλη δυσαρέσκεια. Η χώρα απέρριψε και την εναλλακτική πρόταση της κυβέρνησης της Σιέρα Λεόνε να ελέγχει κάθε προσκυνητή για Έμπολα πριν από την αναχώρησή του για τη Σ. Αραβία. Αντίθετα, το Εθνικό Συμβούλιο των Μουσουλμάνων της Λιβερίας χαιρέτισε την απόφαση του Ριάντ ως «επιθυμία του προφήτη Μωάμεθ».
Πιο τυχεροί ήταν οι προσκυνητές από τη Νιγηρία, χώρα που έχει καταφέρει να ελέγξει με επιτυχία την επιδημία. Ήδη από τον Σεπτέμβριο, 76.000 πιστοί κατάφεραν να πάνε στη Μέκκα. Έπρεπε όμως να περάσουν ο καθένας ξεχωριστά τρεις ιατρικές εξετάσεις σε ειδικό χώρο του αεροδρομίου στο Λάγκος. Και μόνο τότε μπορούσαν να επιβιβαστούν στο αεροπλάνο για τη Σ. Αραβία.
Peter Hilla / Ειρήνη Αναστασοπούλου
</doc>
<doc docid='dw_17988413' lang='ell' type='mono' source='https://www.dw.com/el/el/έλεγχοι-σε-αεροδρόμια-και-ασκήσεις-ετοιμότητας/a-17988413' term='ebola'>
Οι Ηνωμένες Πολιτείες εντείνουν τους ελέγχους στα αεροδρόμια της χώρας για τους επιβάτες που έρχονται από χώρες της Δυτικής Αφρικής. Την αρχή έκανε το αεροδρόμιο Κένεντι στη Νέα Υόρκη, όπου το προσωπικό ασφαλείας μετράει τη θερμοκρασία σώματος των επιβατών από τις εν λόγω χώρες, ενώ τους καλεί να συμπληρώσουν ερωτηματολόγιο για τους ενδιάμεσους σταθμούς και τις κινήσεις τους. Τα μέτρα αυτά θα εφαρμοσθούν από την επόμενη εβδομάδα και στα αεροδρόμια του Σικάγο, της Ατλάντα και της Ουάσιγκτον.
Άσκηση αντιμετώπισης επιδημίας Έμπολα στη Βρετανία
Στο αεροδρόμιο Κένεντι το προσωπικό ασφαλείας μετράει τη θερμοκρασία σώματος των επιβατών
Την ίδια ώρα στη Βρετανία, οι Αρχές πραγματοποιούν άσκηση αντιμετώπισης της νόσου σε περίπτωση που ξεσπάσει επιδημία. Οι βρετανικές Αρχές ελέγχουν εάν το εθνικό σύστημα υγείας θα μπορέσει να αντεπεξέλθει σε μια τέτοια πρόκληση. Στην άσκηση μετέχουν γιατροί, νοσηλευτές, νοσοκομειακό προσωπικό και ηθοποιοί που υποδύονται τους ασθενείς.
Στην άσκηση που διήρκεσε οκτώ ώρες συμμετείχαν και πολιτικοί. Ο υπουργός Υγείας Τζέρεμι Χαντ προέστη εικονικής συνεδρίασης του υπουργικού συμβουλίου Ασφαλείας, όπου συζητήθηκε η εφαρμογή σχεδίων αντιμετώπισης της νόσου. Υπενθυμίζεται ότι η διενέργεια τα άσκησης είναι απόφαση του πρωθυπουργού Ντέιβιντ Κάμερον. «Είναι καθοριστικής σημασίας να εξετάσουμε σε πραγματικές συνθήκες τις αντιδράσεις μας σε περίπτωση που ξεσπάσει η επιδημία και στην Βρετανία» τόνισε εκπρόσωπος του βρετανικού υπουργείου Υγείας.
Οι περισσότεροι θάνατοι καταγράφονται στη Λιβερία
Oι Αρχές πραγματοποιούν άσκηση αντιμετώπισης της νόσου σε περίπτωση επιδημίας
Την ίδια ώρα, ο Παγκόσμιος Οργανισμός Υγείας (ΠΟΥ) ανεβάζει στις 4.033 τον αριθμό των ανθρώπων που έχασαν τη ζωή τους από την ασθένεια στις χώρες της Δυτικής Αφρικής. Από αυτούς 233 ήταν γιατροί ή νοσηλευτικό προσωπικό. Μέχρι τις 8 Οκτωβρίου τουλάχιστον 8.400 άνθρωποι, σε επτά χώρες, είχαν μολυνθεί από τον θανατηφόρο ιό. Οι περισσότεροι θάνατοι καταγράφονται στη Λιβερία, ενώ ακολουθούν η Σιέρα Λεόνε και η Γουϊνέα, αναφέρει ο ΠΟΥ.
Σταμάτης Ασημένιος, dpa
</doc>
<doc docid='dw_17983544' lang='ell' type='mono' source='https://www.dw.com/el/el/ο-έμπολα-αλλάζει-τη-φιλοσοφία-της-παγκόσμιας-τράπεζας/a-17983544' term='ebola'>
Ο πρόεδρος της Παγκόσμιας Τράπεζας Τζιμ Γιονγκ Κιμ είναι ο ίδιος γιατρός. Με αυτή του την ιδιότητα αγωνιζόταν στο παρελθόν για την καταπολέμηση μολυσματικών ασθενειών στις φτωχές περιοχές του πλανήτη. Ο Τζιμ Γιονγκ Κιμ γνωριζει πολύ καλά τι λέει όταν προειδοποιεί για την απειλή μιας πανδημίας από τον ιό Έμπολα. «Είναι οδυνηρό να βλέπει κανείς να επαναλαμβάνονται τα σφάλματα του παρελθόντος», υπογράμμισε κατά την ομιλία του στο προοίμιο της ετήσιας συνόδου της Παγκόσμιας Τράπεζας στην Ουάσιγκτον. Η Παγκόσμια Τράπεζα έχει ήδη διαθέσει 105 εκατομμύρια δολάρια στη Γουϊνέα, τη Λιβερία και τη Σιέρα Λεόνε. Το ζήτημα που τίθεται είναι εάν και με ποιον τρόπο οι πόροι αυτοί αξιοποιούνται σωστά, με δεδομένο πως σε αυτές τις χώρες η επιδημία απειλεί με καταστροφή τις κρατικές δομές.
Όπως υπογράμμισε ο Γιμ Γιονγκ Κιμ: «Η μάχη κατά του ιού Εμπόλα είναι μια μάχη σε πολλά μέτωπα. Είναι κατ' αρχάς μια μάχη που δίνουν οι γιατροί και οι εθελοντές. Αλλά είναι και ένας αγώνας ενάντια στην ανισότητα. Οι γνώσεις και οι υποδομές για την περίθαλψη των ασθενών και την αναχαίτιση του ιού υπάρχουν ήδη στις ανεπτυγμένες χώρες. Αλλά για πολλά χρόνια αμελήσαμε να διαθέσουμε όλη αυτή την τεχνογνωσία σε αναπτυσσόμενες χώρες, όπως είναι η Σιέρα Λεόνε, η Γουϊνέα και η Λιβερία».
Χιλιάδες άνθρωποι πεθαίνουν επειδή γεννήθηκαν στη λάθος πλευρά
Όπως υπογράμμισε ο Τζιμ Γιονγκ Κιμ: «Η μάχη κατά του ιού Εμπόλα είναι μια μάχη σε πολλά μέτωπα
Κυρίως στη Σιέρα Λεόνε η επιδημία είναι πλέον εκτός ελέγχου. Σύμφωνα με τα επίσημα στατιστικά στοιχεία, μόνο το προηγούμενο σαββατοκύριακο έχασαν τη ζωή τους στη χώρα αυτή 120 άνθρωποι. Ο συνολικός αριθμός των θυμάτων αγγίζει πλέον τους χίλιους. Η μετάδοση της νόσου μοιάζει ασταμάτητη.
Μακροπρόθεσμα, ο πρόεδρος της Παγκόσμιας Τράπεζας θέλει να αντιμετωπίσει στα θεμέλιά του το πρόβλημα των επιδημιών. Αυτό σημαίνει αποφασιστική καταπολέμηση της φτώχειας και της ανισότητας. «Χιλιάδες άνθρωποι χάνουν τη ζωή τους στις αναπτυσσόμενες χώρες μόνο και μόνο επειδή στη λοταρία της ζωής γεννήθηκαν στην λάθος πλευρά. Εάν η πανδημία εξαπλωθεί πέρα από τα κρατικά σύνορα και τις ηπείρους, οι απώλειες για την οικονομική ανάπτυξη θα φτάσουν σε διψήφιο ποσό δισεκατομμυρίων δολαρίων, ίσως και να το ξεπεράσουν», υπογράμμισε ο πρόεδρος της Παγκόσμιας Τράπεζας.
«Στήριξη της κοινής ευημερίας»
"Χιλιάδες άνθρωποι χάνουν τη ζωή τους στις αναπτυσσόμενες χώρες μόνο και μόνο επειδή γεννήθηκαν στη λάθος πλευρά"
Ο νέος διακηρυγμένος στόχος του διεθνούς οργανισμού συνοψίζεται στη φράση «Στήριξη της κοινής ευημερίας» (Boosting shared Prosperity). Πίσω από αυτή τη φράση είναι η πεποίθηση πως χάνεται ένα τεράστιο αναπτυξιακό δυναμικό, αποκλείοντας το ασθενέστερο 40% του πληθυσμού από τη συμμετοχή στην ευημερία. Η Παγκοσμια Τραπεζα είναι πεπεισμένη ότι θα πρέπει και τα φτωχότερα κοινωνικά στρώματα να αναπτύξουν αγοραστική δύναμη προκειμένου μια οικονομία να αναπτυχθεί βιώσιμα.
Πρόκειται για αυτό που αποκαλούμε «αλλαγή παραδείγματος». Παγκόσμια Τράπεζα και ΔΝΤ προσανατολίζονται σε διαφορετικά μοντέλα. Η «αναδιανομή» και η «κρατική παρέμβαση» δεν θεωρούνται πλέον ανασταλτικοί παράγοντες για την ανάπτυξη. Οι συνταγές της «φιλελευθεροποίησης» και της «απορρύθμισης» αλλά και η προσήλωση στην «ελεύθερη αγορά» δεν είναι σε θέση να επιλύσουν κάθε πρόβλημα. Η προσανατολισμένη στην προσφορά αναπτυξιακή πολιτική διεύρυνε το χάσμα μεταξύ πλουσίων και φτωχών. Σήμερα, οι 85 πλουσιότεροι άνθρωποι του κόσμου κατέχουν μια περιουσία ίση με εκείνη του φτωχότερου μισού του πλανήτη. Με αυτά τα δεδομένα δεν θα πρέπει να προκαλεί έκπληξη το γεγονός πως ακόμη και η γενική διευθύντρια του ΔΝΤ Κριστίν Λαγκάρντ υπογραμμίζει τώρα ότι απαιτείται «καλύτερη ισορροπία» μεταξύ μιας πολιτικής προσανατολισμένης στην προσφορά και μιας προσανατολισμένης στην ζήτηση.
Rolf Wenkel/Σταμάτης Ασημένιος
</doc>
<doc docid='dw_52936753' lang='ell' type='mono' source='https://www.dw.com/el/el/φιλμ-η-μέρκελ-και-το-άνοιγμα-των-συνόρων/a-52936753' term='κορωνοϊός'>
Σε 50 γερμανικούς κινηματογράφους θα προβαλλόταν αυτό το Σαββατοκύριακο η ταινία μυθοπλασίας «Μέρκελ – Η ανατομία μιας κρίσης». Λόγω κορωνοϊού οι αίθουσες παραμένουν κλειστές. Η ταινία θα προβληθεί όμως σε λίγες εβδομάδες στη γερμανική τηλεόραση. Θέμα της είναι η προσφυγική κρίση του 2015 και συγκεκριμένα πώς προέκυψε η Γερμανία να υποδεχτεί σχεδόν ένα εκατομμύριο ανθρώπους.
Ο σκηνοθέτης Στέφαν Βάγκνερ σε συνέντευξη τύπου στο διαδίκτυο
Η πλοκή της ταινίας βασίστηκε στο βιβλίο «Οι στριμωγμένοι» (Die Getriebenen) του δημοσιογράφου Ρόμπιν Αλεξάντερ. Ενώ το βιβλίο εξετάζει το διάστημα μέχρι την υπογραφή της κοινής δήλωσης ΕΕ-Τουρκίας για το προσφυγικό τον Μάρτιο του 2016, η ταινία περιορίζεται στην περίοδο από τον Ιούλιο ως τον Σεπτέμβριο του 2015. Ο σκηνοθέτης Στέφαν Βάγκνερ αιτιολογεί αυτή την επιλογή σε διαδικτυακή συνέντευξη τύπου με το επιχείρημα ότι «ουσιαστικά τότε πρωτοεμφανίστηκαν όλα αυτά που εξακολουθούν να απασχολούν σε επίπεδο ΕΕ τα κράτη μέλη, δηλαδή οι συζητήσεις και αντιπαραθέσεις για το αν και πόσους πρόσφυγες θα πάρει ο καθένας.»
Η ελληνική κρίση επισκιάζει το προσφυγικό
Εξώφυλλο του βιβλίου του Ρόμπιν Αλεξάντερ
Η ταινία ξεκινά με τη Σύνοδο Κορυφής της ΕΕ στις Βρυξέλλες στις 12 και 13 Ιουλίου, όπου κρινόταν το μέλλον της Ελλάδας στην ευρωζώνη. Σε κάποια φάση των διαπραγματεύσεων βλέπουμε την Άγκελα Μέρκελ, την οποία ποδύεται η γνωστή γερμανίδα ηθοποιός Ίμουτζεν Κόγκε, να ακολουθεί τον Αλέξη Τσίπρα (Βασίλης Σπηλιόπουλος) έξω από την αίθουσα των συνεδριάσεων σε μια προσπάθεια να τον μεταπείσει: «Αν δεν βρούμε τώρα λύση, αν εσείς δεν επιδείξετε διαλλακτικότητα τότε το θέμα έληξε. Θα πάμε σπίτια μας. Εγώ δεν θέλω να είμαι αυτή που θα καταστρέψει την εμπιστοσύνη σε μια κοινότητα που χτίστηκε από προηγούμενες γενιές. Και ούτε θέλω την πτώχευση της χώρας σας. Αλλά τι θέλετε εσείς; Αλέξη, αυτό εδώ είναι πολύ μεγαλύτερο απ’ ό,τι εμείς οι δύο. Το ζητούμενο είναι αν η Ευρώπη, όπως τη γνωρίζουμε, θα συνεχίσει να υπάρχει και αύριο.»
Στην περίπτωση του Αλέξη Τσίπρα τα επιχειρήματα έπιασαν τόπο. Στην περίπτωση του προσφυγικού όμως που ήδη από μήνες αποκτούσε όλο και περισσότερο μια απρόβλεπτη δυναμική;
Απόφαση με την πλάτη στον τοίχο
Η Άγκελα Μέρκελ (Ίμουτζεν Κογκε) στο υπουργικό συμβούλιο. Σκηνή από την ταινία
Η ταινία παρουσιάζει μια Άγκελα Μέρκελ, που κάνει επιδέξιους πολιτικούς χειρισμούς, που με σύνεση κάνει χρήση της εξουσίας που διαθέτει, που δεν χρησιμοποιεί μηχανορραφίες και που έχει μια ηθική πυξίδα. Παράλληλα όμως η ταινία δείχνει και μια Άγκελα Μέρκελ, η οποία δεν αναλαμβάνει άμεσα πρωτοβουλίες, όταν το προσφυγικό αποκτά όλο και μεγαλύτερες διαστάσεις, που διστάζει, αναμένει και παρακολουθεί τις εξελίξεις. Εβδομάδες ολόκληρες καταβάλλει προσπάθειες προκειμένου να πείσει τους εταίρους στην ΕΕ για την αναγκαιότητα μιας ενιαίας στάσης ενόψει της αυξανόμενης ροής μεταναστών προς την Κεντρική Ευρώπη. Δυσκολεύεται, ενδεχομένως να μη θέλει, να αναγνωρίσει το γεγονός ότι σχεδόν όλα τα κράτη μέλη της ΕΕ προσπαθούν να αποφύγουν την όποια εμπλοκή τους σε αυτό το ζήτημα.
Όταν πλέον εκατοντάδες χιλιάδες πρόσφυγες βρίσκονται καθ’ οδόν προς την Κεντρική Ευρώπη και είναι ζήτημα ημερών πότε θα φτάσουν στα γερμανικά σύνορα, το βασικό ερώτημα που θέτει στον τότε υπουργό Εσωτερικών Τόμας ντε Μεζιέρ είναι, αν μπορεί να αποτραπεί η είσοδος τους στη χώρα, χωρίς να προκύψουν περιστατικά που θα είναι αρνητικά για την εικόνα της Γερμανίας στο εξωτερικό. Δηλαδή κάτι ανάλογο με όσα συνέβησαν πρόσφατα στα ελληνοτουρκικά σύνορα.
Πώς ελήφθη η απόφαση για άνοιγμα των γερμανικών συνόρων
Η σέλφι της καγκελαρίου Μέρκελ τον Σεπτέμβριο του 2015 έκανε τον γύρο του κόσμου
Ο σχετικός διάλογος Μέρκελ – Τόμας ντε Μεζιέρ στην ταινία έχει ως εξής: «Μπορείς να διαβεβαιώσεις ότι κανένας υπεύθυνος αξιωματικός της αστυνομίας δεν θα δώσει κάποια διαταγή που θα έχει ολέθριες συνέπειες για τη Γερμανία; Η ερώτηση είναι: μπορούμε να αναλάβουμε για κάτι τέτοιο την ευθύνη;»
«Όχι», είναι η απάντηση του Τόμας ντε Μεζιέρ, ο οποίος δεν είναι σε θέση να εγγυηθεί ότι δεν θα γίνει χρήση βίας ενάντια σε άνδρες, γυναίκες και παιδιά. Ο υπουργός Εσωτερικών καθιστά επίσης σαφές ότι ακόμη και αν έκλειναν τα γερμανικά σύνορα, καθένας από τους πρόσφυγες θα είχε, βάσει του διεθνούς δικαίου, το δικαίωμα να αιτηθεί άσυλο στους γερμανικούς συνοριακούς σταθμούς. Μετά από αυτές διευκρινήσεις η Άγκελα Μέρκελ παίρνει την απόφαση να ανοίξει τα γερμανικά σύνορα.
Παναγιώτης Κουπαράνης, Βερολίνο
</doc>
<doc docid='dw_52947609' lang='ell' type='mono' source='https://www.dw.com/el/el/η-ώρα-της-βότκας/a-52947609' term='κορωνοϊός'>
Δεν είναι αστείο: τώρα που τα αντισηπτικά έγιναν είδος εν ανεπαρκεία το επιτελείο της Deutsche Welle, το οποίο διαχειρίζεται την αποτροπή του κορωνοϊού, αποφάσισε ομόφωνα να τα αντικαταστήσει με βότκα, προκειμένου να απολυμαίνουμε τα αβρά αλλά ενδεχομένως μολυσμένα χέρια μας. Άλλο αν οι περισσότεροι από μας έχουμε σταλεί στα σπίτια μας για home office. Λίγο-πολύ βρέθηκε ότι σχεδόν οι πάντες ανήκουν σε ευπαθείς ομάδες, εγώ ανήκω στην ομάδα που κινδυνεύει, επειδή πρέπει να μετακινούμαι καθημερινά με το τραίνο από την Κολωνία στη Βόννη και το αντίστροφο.
Βλέπω όμως πάμπολλους ανθρώπους γύρω μου να δουλεύουν κανονικά, σαν αυτοί να είναι εξ υπαρχής και συλλήβδην εκτός κινδύνου. Την ώρα που εμείς κρυφτήκαμε κάτω απ’ τα κρεβάτια μας με το άκουσμα και μόνο της έλευσης του κορωνοϊού, αυτοί συνεχίζουν σιωπηλοί και ακλόνητοι: η Σούλα που καθαρίζει τα πόμολα στο σχεδόν άδειο πια κτήριο του σταθμού μας, ο Σαλβατόρε που ήρθε σήμερα να ελέγξει την εγκατάσταση του υγραερίου, η Πέτρα που αν και σε μετεγχειρητική κατάσταση κρατάει ανοιχτό το ανθοπωλείο της, ο Πάουλ που θα έρθει αύριο να ξεβουλώσει τον νιπτήρα μου.
Να λοιπόν που ο απαίσιος κορωνοϊός επιβάλλει ταξικές διακρίσεις. Οι καθημερινοί μου ήρωες, που μερικούς μόνο ανέφερα πιο πάνω, δεν είναι ατρόμητοι. Φοβούνται μέσα τους κι αυτοί, αλλά δεν έχουν την πολυτέλεια να επιλέξουν. Δεν έχουν το δικό μας εξασφαλισμένο εισόδημα, και άρα δεν έχουν το δικαίωμα και πόσο μάλλον την υποχρέωση να μείνουν σπίτι. Και μια φωνή μέσα μου επαναλαμβάνει όλες αυτές τις μέρες στοργικά τα ονόματά τους και κάθε μέρα το πάνθεόν μου γίνεται πολυπληθέστερο. Χωρίς αυτό φυσικά να αποκλείει και τα πιο συμβατικά μέσα. Λέω για παράδειγμα απόψε να πιω μια βότκα για να δω αν οι αντισηπτικές της ιδιότητες λυγίσουν αυτή την τύψη που με ζώνει.
Σπύρος Μοσκόβου
</doc>
<doc docid='dw_52948624' lang='ell' type='mono' source='https://www.dw.com/el/el/στη-γερμανία-για-νοσηλεία-iταλοί-ασθενείς-με-αερομεταφορά/a-52948624' term='κορωνοϊός'>
Σε ένδειξη αλληλεγγύης προς την Ιταλία η γερμανική πολεμική αεροπορία μετάφερε το πρωί με την «ιπτάμενη μονάδα εντατικής θεραπείας» 6 Ιταλούς που νοσηλεύονταν σε κρίσιμη κατάσταση από το αεροδρόμιο Μπέργαμο στο αεροδρόμιο της Κολωνίας, από όπου στη συνέχεια διαμοιράστηκαν στις πανεπιστημιακές κλινικές της Βόννης, της Κολωνίας και του Μπόχουμ.
Το Airbaus A-310 "Medivac" της γερμανικής πολεμικής αεροπορίας που μετέφερε ασθενείς με κορωνοϊό από το Μπέργκαμο στην Κολωνία
«Με τον τρόπο αυτό δείχνουμε την αλληλεγγύης μας προς τους Ιταλούς φίλους μας», είπε η γερμανίδα υπουργός Άμυνας Αναγκρέτ Κραμπ Καρενμπάουερ, υπογραμμίζοντας ότι μόνο από κοινού οι Ευρωπαίοι είναι σε θέση αντιμετωπίσουν την πανδημία.
Η γερμανική πολεμική αεροπορία αποκαλεί το αεροσκάφος A310 Medivac ως «το σημαντικότερο κρίκο στην εκκένωση και μεταφορά σοβαρά τραυματισμένων ατόμων σε μεγάλες αποστάσεις». Το ειδικά διαμορφωμένο αεροσκάφος έχει τις υποδομές για να μεταφέρει σε κλίνες μέχρι και έξι ασθενείς σε εντατική θεραπεία. Επιπλέον είναι σε θέση να μεταφέρει σε κλίνες άλλους 38 ασθενείς, 16 από τους οποίους βρίσκονται υπό στενή ιατρική παρακολούθηση με οθόνες. Το ιατρικό προσωπικό του αεροσκάφους μπορεί να ανέρχεται μέχρι και σε 25 άτομα.
Εντατικοποιείται η μεταφορά ασθενών στην Γερμανία
Το εσωτερικό του αεροσκάφους της γερμανικής αεροπορίας (Bundeswehr/ Kebin Schrief/ Reuters)
H πτήση πραγματοποιήθηκε έπειτα από αίτημα των ιταλικών υπηρεσιών πολιτικών προστασίας, μιας και τα μέσα που διαθέτει δεν επαρκούν για την μεταφορά μεγαλύτερου αριθμού ασθενών στο εξωτερικό για νοσηλεία. Τις περασμένες μέρες ιταλικά πολεμικά αεροσκάφη μετέφεραν έξι ασθενείς με τρεις πτήσεις από την Ιταλία στη Σαξονία, όπου και νοσηλεύονται. Σύμφωνα με τον Γερμανό βουλευτή Μάριαν Βεντ, ο οποίος δραστηριοποιείται στο συντονισμό των ενεργειών αερομεταφοράς από την Ιταλία, γερμανικά κρατίδια όπως το Αμβούργο, το Βερολίνο - Βρανδεμβούργο και η Βαυαρία προτίθενται να δεχθούν ως ένδειξη αλληλεγγύης ασθενείς από την Ιταλία.
Σύμφωνα με το γερμανικό υπουργείο Εξωτερικών στη Γερμανία νοσηλεύονται συνολικά 73 Ιταλοί, οι οποίοι έχουν προσβληθεί από τον ιό και αντιμετωπίζουν σοβαρές επιπλοκές. Σε γερμανικά νοσοκομεία νοσηλεύονται και ασθενείς από τη γειτονική Γαλλία. 30 γάλλοι ασθενείς βρίσκονται ήδη σε νοσοκομεία κυρίως της νότιας Γερμανίας, στα οποία μεταφέρθηκαν λόγω της σχετικά κοντινής απόστασης με νοσοκομειακά ή ελικόπτερα.
Στο μεταξύ η γερμανική πολεμική αεροπορία ανακοίνωσε ότι εξοπλίζει και άλλα αεροσκάφη της με εντατικές μονάδες θεραπείας για να μεταφερθούν περισσότεροι ασθενείς από την Ιταλία ή άλλες χώρες για νοσηλεία σε γερμανικά νοσοκομεία. Εκτός από τα τα δύο προϋπάρχοντα αεροσκάφη Α310 και Α400Μ ξεκινά άμεσα η μετατροπή ενός ακόμα Α400Μ και ενός μεταγωγικού C-160 σε ιπτάμενες μονάδες εντατικής θεραπείας, ενώ υπάρχουν σχέδια για χρήση και ενός ειδικά εξοπλισμένου ελικοπτέρου CH-53 για τη μεταφορά ασθενών.
Στέφανος Γεωργκόπουλος (dpa, Reuters)
</doc>
<doc docid='dw_52948114' lang='ell' type='mono' source='https://www.dw.com/el/el/μακρόν-η-νέα-κρίση-δεν-θα-ξεπεραστεί-χωρίς-αλληλεγγύη/a-52948114' term='κορωνοϊός'>
«Δεν θα ξεπεράσουμε αυτήν την κρίση χωρίς μια ισχυρή ευρωπαϊκή αλληλεγγύη». Ο πρόεδρος της Γαλλίας Εμμανουέλ Μακρόν διάλεξε να στείλει αυτό το μήνυμα προς τους Ευρωπαίους μέσω τριών μεγάλων ιταλικών εφημερίδων: Corriere de la Serra, La Stampa και La Repubblica.
Υπέρ της έκδοσης ευρωομολόγων ο ίδιος, επιχειρεί την άσκηση πιέσεων μπροστά στην απροθυμία του Βερολίνου καλώντας για μια «ευρωπαϊκή δημοσιονομική αλληλεγγύη».
Δυσαρεστημένο το 56% των Γάλλων από τον Μακρόν
Mέχρι τις 15 Απριλίου επεκτείνονται τα περιοριστικά μέτρα στη Γαλλία
«Δεν μπορούμε να εγκαταλείψουμε τον αγώνα αυτόν. Το ποσό είναι δευτερεύον» εξηγεί ο Γάλλος πρόεδρος σημειώνοντας: «Εκείνο που μετράει είναι το μήνυμα μέσω ενός κοινού χρέους ή ενός κοινού προϋπολογισμού». Με τη συνέντευξή του στη γείτονα χώρα επιχειρεί να δικαιολογήσει θετικά και τη δική του διαχείριση της κρίσης του κορωνοϊού.
Οι Γάλλοι όμως απέχουν πολύ από το να υιοθετούν τις απόψεις του. Το 56% των πολιτών δηλώνουν μη ικανοποιημένοι, μειώνοντας κατά 10 μονάδες την εμπιστοσύνη τους στον πρόεδρο. Η ρήξη προκλήθηκε λόγω της αδιαφάνειας γύρω από τη χρήση μασκών και τη διενέργεια διαγνωστικών τεστ για τον κορωνοϊό.
Στο μεταξύ τα περιοριστικά μέτρα στη Γαλλία επεκτείνονται έως τις 15 Απριλίου. Την ίδια ώρα και η Γαλλία μπαίνει πλέον στο «μάτι του κυκλώνα» με σχεδόν 2000 θανάτους και ρυθμό εξάπλωσης του ιού που υπολογίζεται στο 31%.
Oλυμπία Τσίπηρα, Παρίσι
</doc>
<doc docid='dw_52947870' lang='ell' type='mono' source='https://www.dw.com/el/el/aυστηρή-απομόνωση-ζητά-από-τους-τούρκους-ο-ερντογάν/a-52947870' term='κορωνοϊός'>
Νέα μέτρα αποκλεισμού των υπεραστικών μετακινήσεων εξήγγειλε ο πρόεδρος της Τουρκίας Ταγίπ Ερντογάν σε διάγγελμά του στον τουρκικό λαό, ζητώντας αυστηρή αυτοαπομόνωση για να μη ληφθούν, όπως τόνισε, πιο αυστηρά μέτρα.
Τη ίδια ώρα αναστέλλονται όλα τα δρομολόγια των υπεραστικών λεωφορείων και ένας πολίτης για να μεταβεί σε άλλη πόλη θα χρειάζεται ειδική άδεια από τον νομάρχη για ειδικές περιστάσεις.
Από σήμερα έκλεισαν μέχρι νεωτέρας και όλα τα πάρκα, τα άλση και οι παραλίες για τα Σαββατοκύριακα. Ανεστάλησαν όλες οι πτήσεις εξωτερικού αλλά περιορίστηκαν και οι πτήσεις εσωτερικού. Οι τουρκικές αερογραμμές τα πραγματοποιούν ελάχιστες πτήσεις μόνο μεταξύ των 5 μεγαλύτερων πόλεων της χώρας.
Σε καραντίνα 12 κωμοπόλεις, έρημες οι μεγάλες πόλεις
Eλάχιστες πτήσεις πραγματοποιούν πλέον οι τουρκικές αερογραμμές
Τα έκτακτα μέτρα δημοσιεύθηκαν ήδη στην εφημερίδα του τουρκικού κράτους κι έχουν συσταθεί τα συμβούλια πόλεων, τα οποία θα επιβλέπουν την εφαρμογή των μέτρων και θα αποφασίζουν, εάν χρειαστεί, για περεταίρω μέτρα μεμονωμένα για κάθε πόλη. Ήδη βρίσκονται σε καραντίνα 12 κωμοπόλεις ή χωριά, όπως δήλωσε ο υπουργός Εσωτερικών, στν Ριζούντα και το Βαν στα σύνορα με το Ιράν.
Συγχρόνως έχουν ερημώσει πλατείες και δρόμοι στην Κωνσταντινούπολη και όλες τις μεγάλες πόλεις της Τουρκίας. Σύμφωνα με επίτα σημα στοιχεία μέχρι στιγμής οι νεκροί ανέρχονται στους 92 και τα επιβεβαιωμένα κρούσματα έχουν ξεπεράσει τις 5.500. Στην Κωνσταντινούπολη έχουν διαμορφωθεί δύο νεκροταφεία για την ταφή των θυμάτων του κορωνοϊού, προκαλώντας μάλιστα την αντίδραση των πολιτών στις περιοχές που βρίσκονται.
Αυτό το Σαββατοκύριακο θα κριθεί αν η ανταπόκριση των πολιτών στην τήρηση των μέτρων θα είναι καλύτερη σε σχέση με το περασμένο Σαββατοκύριακο, κατά το οποίο δεν είχαν αλλάξει οι πολίτες τις συνήθειές τους, ούτε οι ερασιτέχνες ψαράδες είχαν σταματήσει να ψαρεύουν στα παράλια του Βοσπόρου και τις γέφυρες του Κεράτειου κόλπου. Μια εικόνα, που αποτελεί σήμα κατατεθέν για την Κωνσταντινούπολη.
Ανδρέας Ρομπόπουλος, Κων /πολη
</doc>
<doc docid='dw_52947169' lang='ell' type='mono' source='https://www.dw.com/el/el/όχι-σε-κορωνο-ομόλογα-από-τον-ευρωπαϊκό-βορρά/a-52947169' term='κορωνοϊός'>
Η ιδέα δεν είναι καινούργια. Στη διάρκεια της χρηματοπιστωτικής κρίσης, ιδιαίτερα από το 2011 και μετά, πολλοί είχαν προτείνει την έκδοση ευρω-ομολόγων για την ανακούφιση υπερχρεωμένων χωρών της νότιας Ευρώπης. Τον Μάιο του 2017, όταν βρισκόταν σε πλήρη εξέλιξη η συζήτηση για τις αναγκαίες αλλαγές στο ρυθμιστικό πλαίσιο της ευρωζώνης, ο τότε επικεφαλής της Κ.Ο. των Σοσιαλιστών στο Ευρωκοινοβούλιο Τζιάνι Πιτέλα έλεγε στην DW ότι συμφωνεί με την πρόταση του Γάλλου προέδρου Εμμανουέλ Μακρόν για έναν «Ευρωπαίο υπουργό Οικονομικών», αλλά εκτός αυτού θα χρειαζόταν «ένα ολόκληρο πλέγμα μέτρων, μεγαλύτερη δημοσιονομική ευχέρεια και θέσπιση ευρω-ομολόγων. Άλλωστε δεν μπορεί να μοιραζόμαστε μόνο τους περιορισμούς και τη λιτότητα στην ΕΕ...».
Τι ακριβώς σημαίνουν τα ευρω-ομόλογα; Η ΕΕ, στο σύνολό της, θα αναλάμβανε να συνάψει νέα δάνεια, παρέχοντας κοινές εγγυήσεις όλων των κρατών-μελών, έστω και αν από τα δάνεια θα επωφελούνταν λίγες χώρες, για παράδειγμα η Ιταλία και η Ισπανία στη σημερινή συγκυρία. Με απλά λόγια: η Ιταλία και η Ισπανία θα επωφελούνταν από το «αξιόχρεο» της Γερμανίας ή της Ολλανδίας, για να χρηματοδοτήσουν τα έξοδά τους με χαμηλότερο κόστος από αυτό που απαιτούν τα δικά τους ομόλογα. Σε εποχές χρηματοπιστωτικής κρίσης η πάγια θέση της Γερμανίας, αλλά και άλλων χωρών, ήταν ότι τα ευρω-ομόλογα σημαίνουν κοινοτικοποίηση χρέους, η οποία απαγορεύεται ρητώς από τις ευρωπαϊκές συνθήκες. Έκτοτε η πρόταση έχει επανέλθει με διαφορετικές μορφές. Κάποιοι ζητούν την έκδοση ευρω-ομολόγων για τη χρηματοδότηση υποδομών ή για την καταπολέμηση της κλιματικής αλλαγής.
Ελλάδα και Γαλλία επιμένουν
Σεμπάστιαν Κουρτς: « «Απορρίπτουμε μία κοινοτικοποίηση χρεών, πρόκειται για μία παλαιά ιδέα»
Προ ημερών εννέα κράτη-μέλη, μεταξύ αυτών η Ελλάδα και η Γαλλία, με κοινή έκκληση προς τον πρόεδρο του Ευρωπαϊκού Συμβουλίου Σαρλ Μισέλ, ζήτησαν την έκδοση ευρω-ομολόγων προκειμένου να αντιμετωπιστούν οι οικονομικές συνέπειες του κορωνοϊού. Το ζήτημα συζήτησαν οι Ευρωπαίοι ηγέτες μέσω τηλεδιάσκεψης το απόγευμα της Πέμπτης. Σύμφωνα με το πρώτο πρόγραμμα της γερμανικής τηλεόρασης (ARD) την αντίθεσή τους εξακολουθούν να εκφράζουν η Γερμανία, η Αυστρία, η Ολλανδία και η Φινλανδία. Ο Αυστριακός καγκελάριος Σεμπάστιαν Κουρτς δηλώνει χαρακτηριστικά: «Απορρίπτουμε μία κοινοτικοποίηση χρεών, πρόκειται για μία παλαιά ιδέα, η οποία δεν είχε καθιερωθεί ούτε στο παρελθόν». Σημειώνεται πάντως ότι πρόσφατα ο ίδιος ο Κουρτς εξέφραζε την αγανάκτησή του για την «έλλειψη αλληλεγγύης μεταξύ των κρατών-μελών της ΕΕ στην αντιμετώπιση των συνεπειών του κορωνοϊού».
Πληθαίνουν οι υποστηρικτές
Η Κριστίν Λαγκάρντ επικροτεί την ιδέα των ευρω-oμολόγων
Ο Γάλλος οικονομολόγος Τόμας Πικετί και άλλοι ειδικοί απευθύνουν έκκληση μέσω των Financial Times για την έκδοση ευρω-ομολόγων, προκειμένου να αντιμετωπιστούν οι συνέπειες του κορωνοϊού. Την ιδέα επικροτεί η επικεφαλής της Ευρωπαϊκής Κεντρικής Τράπεζας (ΕΚΤ) Κριστίν Λαγκάρντ. Ένθερμος υποστηρικτής είναι ο Ευρωπαίος Επίτροπος Οικονομικών Υποθέσεων Πάολο Τζεντιλόνι, ενώ φαίνεται να συμφωνεί και η νέα πρόεδρος της Κομισιόν. Θετικά βλέπουν την πρόταση Γερμανοί οικονομολόγοι, όπως ο καθηγητής Πέτερ Μπόφινγκερ και ο Γκάμπριελ Φέλμπμαγιερ, διευθυντής του Ινστιτούτου Διεθνούς Οικονομίας του Κιέλου.
Ο Γκέοργκ φον Βάλβιτς, επικεφαλής του επενδυτικού οίκου Eyb & Wallwitz, δηλώνει στο οικονομικό περιοδικό Capital ότι «ο κορωνοϊός θα μπορούσε να δώσει το έναυσμα για μία ενιαία αγορά κεφαλαίων στην Ευρώπη, δίνοντας επιτέλους στο ευρώ τα θεμέλια που χρειάζεται». Ακριβώς το ίδιο επιχείρημα ακουγόταν συχνά στην περίοδο της χρηματοπιστωτικής κρίσης. Έναν «κοινό μηχανισμό χρέους» ζητεί από την πλευρά του και ο πρόεδρος του Ευρωκοινοβουλίου Νταβίντ Σασόλι, προειδοποιώντας ότι «δεν πρέπει να επαναλάβουμε τα λάθη του 2008». Η γερμανική εφημερίδα Die Welt επισημαίνει ότι στη διαπραγμάτευση της Πέμπτης ο πρόεδρος της Γαλλίας Εμμανουέλ Μακρόν παρέμεινε σιωπηλός για μεγάλο χρονικό διάστημα, αφήνοντας τους Ιταλούς και τους Ισπανούς να επιχειρηματολογούν υπέρ του ευρω-ομολόγου.
Εναλλακτική λύση ο ESM;
Με την πρόσφατη εμπειρία μνημονιακών περικοπών οι οικονομικά ασθενέστερες χώρες δύσκολα θα αποδεχθούν τα δάνεια του ESM
Η καγκελάριος Άγκελα Μέρκελ παραμένει αντίθετη στο κοινό ευρωπαϊκό ομόλογο. Ήδη προ ημερών ο Γερμανός υπουργός Οικονομίας Πέτερ Άλτμαιερ είχε ξεκαθαρίσει, μιλώντας στην οικονομική επιθεώρηση Handelsblatt, ότι δεν έχει νόημα «να παρουσιάζονται ως λαμπρές κάποιες ιδέες, που έχουν προ ήδη απορριφθεί στο παρελθόν». Αποτιμώντας τις διαβουλεύσεις της Πέμπτης η Frankfurter Allgemeine Zeitung (FAZ) εκτιμά ότι οι υποστηρικτές των ευρω-ομολόγων «αποτελούν ακόμη μειοψηφία», αλλά η σχετική συζήτηση θα συνεχιστεί. Συναίνεση βλέπει ο επικεφαλής του Eurogroup Μάριο Σεντένο σε μία άλλη λύση χρηματοδότησης για την Ιταλία ή άλλες ενδιαφερόμενες χώρες, δηλαδή την παροχή δανείων μέσω του ESM σε ποσοστό έως 2% του ΑΕΠ. Στην περίπτωση της Ιταλίας η χρηματοδότηση θα έφτανε τα 36 δισεκατομμύρια ευρώ, αλλά προφανώς θα συνοδευόταν από αυστηρούς όρους δημοσιονομικής πειθαρχίας.
Μία προσωπική εκτίμηση: Με την απειλή εκατομμυρίων ανέργων λόγω κορωνοϊού, οι οικονομικά ισχυρές χώρες δύσκολα θα αποδεχθούν ένα ομόλογο υπέρ τρίτων. Με την πρόσφατη εμπειρία μνημονιακών περικοπών, ιδιαίτερα στο σύστημα υγείας και την κοινωνική πολιτική, οι οικονομικά ασθενέστερες χώρες δύσκολα θα αποδεχθούν τα δάνεια του ESM. Για μία ακόμη φορά η Ευρώπη θα αναμετρηθεί με τον εαυτό της.
Γιάννης Παπαδημητρίου (ARD, FAZ, Handelsblatt)
</doc>
<doc docid='dw_52944118' lang='ell' type='mono' source='https://www.dw.com/el/el/nέοι-αναπνευστήρες-από-το-πανεπιστήμιο-μάρμπουργκ/a-52944118' term='κορωνοϊός'>
Τα μικρά κομμάτια πλαστικού που ρυπαίνουν το περιβάλλον είναι η ύλη, με την οποία ασχολείται υπό κανονικές συνθήκες η φυσικός Καρολίνε Ζόμμερ. Στο Πανεπιστήμιο Μάρμπουργκ η υποψήφια διδάκτωρ ερευνά τον τρόπο εντοπισμού των μικροσωματιδίων που βλάπτουν τον άνθρωπο και τη φύση. Όμως η κορωνοκρίση έχει φέρει τα πάνω κάτω και σε αυτό το πανεπιστήμιο. Εδώ και δύο εβδομάδες η 25χρονη Καρολίνε, υπό τις οδηγίες του καθηγητή Μάρτιν Κοχ και με τη συμμετοχή επιστημόνων από την ιατρική και την ιατρική τεχνολογία, εργάζεται πυρετωδώς για την ανάπτυξη ενός πρωτότυπου αναπνευστήρα, που με λίγα μέσα μπορεί να κατασκευαστεί και να χρησιμοποιηθεί σε ολόκληρο τον κόσμο.
Όλοι συμμετέχουν εθελοντικά και αφιλοκερδώς
Ερευνητές του Πανεπιστημίου του Μάρμπουργκ εργάζονται πυρετωδώς πάνω στην έρευνα για τον κορωνοϊό
Το έναυσμα για το λεγόμενο The Breathing Project ήρθε από το Μεξικό, από έναν επισκέπτη ερευνητή εκεί, που εργάζεται στο ίδιο Ινστιτούτο με την Καρολίνε.  “Η ιδέα ήταν ο σχεδιασμός μιας όσο το δυνατόν πιο εύκολης συσκευής, που να μπορούν να κατασκευάσουν όχι μόνο χώρες, όπως η Γερμανία, που έχουν τις δυνατότητες, αλλά και χώρες της Λατινικής Αμερικής ή αναπτυσσόμενες χώρες της Αφρικής”, επισημαίνει η υποψήφια διδάκτορας, η οποία αντελήφθη πολύ γρήγορα ότι πρέπει να αλλάξει κανείς τρόπο σκέψης και να προσαρμοστεί στη νέα πραγματικότητα. “Τελικά είμαστε φυσικοί και όχι ειδικοί στον τομέα τεχνητής αναπνοής”.
Οι φυσικοί του Πανεπιστημίου πρόσθεσαν την γνώση τους για το πώς μπορούν να συναρμολογηθούν τα διαφορετικά κομμάτια, τα κολλούν και να τα προγραμματίζουν. Μέσα σε δύο ημέρες βρήκαν κι άλλους ειδικούς από τομείς της ιατρικής και της ιατρικής τεχνολογίας αλλά και από τον εξειδικευμένο κλάδο της ιατρικής του ύπνου, που κι αυτοί αμέσως δήλωσαν πρόθυμοι να συμβάλουν. Εκτός από τους 20 φυσικούς προστέθηκαν κι άλλοι 20 επιστήμονες από άλλους κλάδους, που συμπλήρωσαν την ομάδα. Το πιο νέο σε ηλικία μέλος είναι μια 22χρονη φοιτήτρια. Όλοι συμμετέχουν εθελοντικά και αφιλοκερδώς.
Ο ένας εκ των δύο πρώτων αναπνευστήρων αποτελεί μετεξέλιξη της λεγόμενης συσκευής Continius Positive Airway Pressure. Αυτή η συσκευή χρησιμοποιείται κατά του συνδρόμου άπνοιας και βρίσκεται στη Γερμανία σε ποσοστό 3% των νοικοκυριών. Διαθέτει κινητήρα, χειριστήριο και ανάλογο software. “Οι γιατροί και οι τεχνικοί μας λένε τι χρειάζονται κι εμείς τα εφαρμόζουμε” εξηγεί η Καρολίνε Ζόμμερ τη διαδικασία. Βέβαια οι τροποποιημένοι αναπνευστήρες δεν είναι τόσο αποδοτικοί, όπως αυτοί του εμπορίου, ούτε μπορούν να παρακολουθούν τη συχνότητα των παλμών της καρδιάς και να ρυθμίζουν το επίπεδο οξυγόνου στο αίμα. Μπορούν όμως να χρησιμοποιηθούν σε ασθενείς του Covid19 μόλις παρουσιάσουν βελτίωση της υγείας τους.
Σύντομα τα πρώτα 50 κομμάτια
Ο κορωνοϊός επηρεάζει το αναπνευστικό σύστημα
Με αυτόν τον τρόπο απελευθερώνονται κλινικές συσκευές τεχνητής αναπνοής των εντατικών για την στήριξη βαρέων περιστατικών του Covid19. Θετική ανταπόκριση και από τους γιατρούς που εργάζονται στις εντατικές των Πανεπιστημιακών Κλινικών του Γκίσεν και του Μάρμπουργκ. Εξέτασαν τις νέες συσκευές και κατέληξαν στο συμπέρασμα ότι θα τις χρησιμοποιούσαν σε κάθε περίπτωση. Αλλά και η δεύτερη συσκευή της ερευνητικής ομάδας του Μάρμπουργκ είχε θετική ανταπόκριση. Βασίζεται στη λογική των λεγόμενων Ambu Bags, σάκων αερισμού, που χρησιμοποιούνται στις πρώτες βοήθειες σε ανθρώπους με δυσκολίες αναπνοής. Είναι διαθέσιμοι και έχουν χαμηλό κόστος. Η μάσκα τοποθετείται στο πρόσωπο και τίθεται σε κίνηση σε τακτά χρονικά διαστήματα με το χέρι. Η ερευνητική ομάδα εκπόνησε ένα σύστημα αυτοματοποιημένης θέσης σε λειτουργία. Όλες οι τεχνικές πληροφορίες και οδηγίες κατασκευής θα ανακοινωθούν προσεχώς για να μπορούν να κατασκευαστούν οι αναπνευστήρες και σε άλλες χώρες.
Οι ερευνητές του Μάρμπουργκ έχουν ξεχάσει να μετρούν την ώρα. Δουλεύουν από τις 6 το πρωί και δεν φεύγουν από τα εργαστήριά τους νωρίτερα από τις 9 το βράδυ. Για να μην μολυνθούν με τον νέο ιό, παίρνουν όλα τα ενδεδειγμένα μέσα. Φορούν μάλιστα και μάσκες που έχουν ράψει συγκάτοικοι στα σπίτια που ζουν. Όλοι τους φέρνουν μεγάλο απόθεμα θετικής διάθεσης και απορούν και οι ίδιοι που μέσα σε δύο εβδομάδες κατάφεραν κάτι που κανείς δεν μπορούσε να το φανταστεί από την αρχή. “Χαιρόμαστε που πολύ σύντομα θα ξεκινήσει η κατασκευή των νέων αναπνευστήρων για ευρύτερη χρήση” λέει η Καρολίνε. Τον πρώτο κατασκευαστή βρήκε ο καθηγητής Κοχ. Ο προμηθευτής ανταλλακτικών αυτοκινήτων Φριτς Βίντερ από το Σταντάλενχοφ θέλει να φτιάξει τα πρώτα 50 κομμάτια κατά το πρότυπο της ομάδας φυσικών Μάρμπουργκ.
Ζαμπίνε Κίνκαρτς
Επιμέλεια: Ειρήνη Αναστασοπούλου
</doc>
<doc docid='dw_52947056' lang='ell' type='mono' source='https://www.dw.com/el/el/spiegel-η-τουρκία-κατηύθυνε-τα-επεισόδια-στον-έβρο/a-52947056' term='κορωνοϊός'>
«Η Τουρκία κατηύθυνε την έφοδο στα σύνορα της Ελλάδας» επιγράφεται δημοσίευμα στην ηλεκτρονική έκδοση του Spiegel. Επικαλούμενο πηγές των γερμανικών μυστικών υπηρεσιών (BND) το γερμανικό περιοδικό επισημαίνει ότι «η Τουρκία θα μπορούσε να έχει πυροδοτήσει εκ προθέσεως τα επεισόδια στα ελληνικά σύνορα πριν από τέσσερις εβδομάδες. Σύμφωνα με αυτές τις πληροφορίες οι τουρκικές αρχές εξανάγκασαν πρόσφυγες να μπουν σε λεωφορεία με προορισμό τη μεθόριο. Πληροφορίες των γερμανικών υπηρεσιών αναφέρουν ότι κρατικοί αξιωματούχοι (της Τουρκίας) είχαν αναμειχθεί με το πλήθος, πυροδοτώντας συγκρούσεις στον συνοριακό φράχτη. Απαντώντας σε σχετικό ερώτημα των γερμανικών αρχών, εκπρόσωποι των τουρκικών μηχανισμών ασφαλείας αρνήθηκαν κάθε ανάμειξη».
Στις απάνθρωπες συνθήκες που επικρατούν στη Μόρια αναφέρεται, για μία ακόμη φορά, η εφημερίδα Tageszeitung (TAZ). Όπως επισημαίνει «η ζωή είναι ούτως η άλλως ανυπόφορη στον υπερπλήρη προσφυγικό καταυλισμό της Μόριας. Το νερό είναι ελάχιστο, άνθρωποι στοιβάζονται σε ελάχιστο χώρο, πολλοί υποφέρουν από ασθένειες. Με τον κορωνοϊό έχει επιβληθεί απαγόρευση εξόδου και ο φόβος κυριαρχεί». Σύμφωνα με τη ΜΚΟ «Γιατροί χωρίς Σύνορα», επισημαίνει η εφημερίδα του Βερολίνου, «υπάρχει μεγάλος κίνδυνος να εξαπλωθεί ο ιός στους διαμένοντες στον καταυλισμό, με δεδομένες τις ελλειπείς συνθήκες υγιεινής και τις εξαιρετικά περιορισμένες δυνατότητες για παροχή ιατροφαρμακευτικής περίθαλψης». Η εφημερίδα σημειώνει ότι «στη Λέσβο υπάρχουν μέχρι στιγμής τέσσερα επιβεβαιωμένα κρούσματα, αλλά στον καταυλισμό της Μόριας ούτε ένα».
«Η ώρα της Ευρώπης»
Aπό την πρόσφατη Σύνοδο Κορυφής των ευρωπαίων ηγετών για τον κορωνοϊό μέσω τηλεδιάσκεψης
Την ανάγκη αλληλεγγύης για την καταπολέμηση του κορωνοϊού επισημαίνει η Süddeutsche Zeitung με αφορμή τις πρόσφατες διαφωνίες των Ευρωπαίων ηγετών για την έκδοση ευρω-ομολόγων. Σε σχόλιό της με τίτλο «Θα έρθει και η ώρα της Ευρώπης», η εφημερίδα του Μονάχου εκφράζει μία μάλλον αισιόδοξη πρόβλεψη: «Κανείς δεν μπορεί να υποτιμήσει την αρνητική ψυχολογική επίδραση που έχει μία υποτιθέμενη ασυμφωνία των ευρωπαϊκών κρατών. Οι πολίτες της Ευρώπης θέλουν να αισθανθούν την αλληλεγγύη. Σε διαφορετική περίπτωση, η Ευρώπη θα διαλυθεί στα εξ ων συνετέθη. Είναι τεράστιος ο κίνδυνος, αλλά εξίσου ισχυρή είναι η επίγνωση ότι θα έρθει η ώρα της Ευρώπης. Αυτές οι αποφάσεις δεν λαμβάνονται σε μία τηλεδιάσκεψη».
Διαφορετική προσέγγιση στην ηλεκτρονική έκδοση του Der spiegel: «Η κρίση του κορωνοϊού προσφέρει στην ΕΕ μία ευκαιρία για να δείξει στους πολίτες της και στους αντιπάλους της τι μπορεί να καταφέρει. Ωστόσο οι Ευρωπαίοι είναι στον καλύτερο δρόμο για να χάσουν μία μοναδική ευκαιρία. Και ο λόγος είναι τα χρήματα». Οι διαβουλεύσεις κορυφής μέσω τηλεδιάσκεψης την περασμένη Πέμπτη, δεν κατέληξαν σε συγκεκριμένο αποτέλεσμα και το ζήτημα παραπέμπεται στους υπουργούς Οικονομικών, οι οποίοι καλούνται να καταθέσουν προτάσεις εντός δύο εβδομάδων. Αλλά σύμφωνα με τον σχολιαστή «στην κρίση του κορωνοϊού οι δύο εβδομάδες είναι μία μικρή αιωνιότητα. Ασφαλώς, με λίγη τύχη η κατάσταση θα έχει εκτονωθεί και η ΕΕ μπορεί και να ξεπεράσει, με κάποιον τρόπο, το πρόβλημα. Αλλά το πιο πιθανό είναι ότι μέχρι τότε η κρίση θα έχει κλιμακωθεί περαιτέρω και η ΕΕ θα νοσταλγεί τις δύο πολύτιμες εβδομάδες που έχασε...»
Σε «ελεύθερη πτώση» οι ΗΠΑ λόγω κορωνοϊού
Το έρημο Μανχάταν λόγω της πανδημίας του κορωνοϊού
Πολλοί εκτιμούν ότι το επίκεντρο της κρίσης του κορωνοϊού μεταφέρεται στην άλλη πλευρά του Ατλαντικού. Σε σχόλιό της με τίτλο: «Κατάρρευση στην Αμερική» η Frankfurter Allgemeine Zeitung (FAZ) επισημαίνει: «Στην Αμερική ο αριθμός των κρουσμάτων είναι πλέον μεγαλύτερος από την Κίνα. Η οικονομία της υπερδύναμης βρίσκεται σε ελεύθερη πτώση. Οι συνέπειες θα είναι αισθητές σε όλον τον κόσμο. (...) Τις προηγούμενες εβδομάδες 3,3, εκατομμύρια Αμερικανοί κατέθεσαν αίτηση για επίδομα ανεργίας. Είναι κάτι που δεν έχουμε ξαναζήσει. Με άλλα λόγια, η επεκτατική πορεία της αμερικανικής οικονομίας, που διήρκεσε περισσότερα από δέκα χρόνια, φτάνει στο τέλος της».
Γιάννης Παπαδημητρίου
</doc>
<doc docid='dw_52941968' lang='ell' type='mono' source='https://www.dw.com/el/el/η-ιταλία-συνεχίζει-να-δίνει-τη-μάχη-της/a-52941968' term='κορωνοϊός'>
Η Ιταλία συνεχίζει να δίνει την μάχη της. Η Λομβαρδία, με 2.500 νέα κρούσματα μόνον χθες αποφάσισε πριν λίγο ότι θα γίνεται τεστ για την ανίχνευση του ιού σε όλους τους πολίτες που παρουσιάζουν έστω και ένα ύποπτο σύμπτωμα. Ο δήμαρχος του Μπέργκαμο, Τζόρτζιο Γκόρι, τονίζει ότι στην πόλη του ο πραγματικός αριθμός των νεκρών  είναι τριπλάσιος από τον επίσημο απολογισμό, διότι οι περισσότεροι ασθενείς μένουν σπίτι και δεν υπάρχει η αναγκαία διάγνωση.
Στο μεταξύ, το Εθνικό Σύστημα Υγείας της Χώρας, ανακοίνωσε ότι αναλαμβάνει το οικονομικό βάρος για την χορήγηση φαρμάκων κατά της ελονοσίας αλλά και κοκτέιλ φαρμάκων με τα οποία συνήθως αντιμετωπίζται ο ιός HIV.
Ανησυχία για τους ηλικιωμένους στα γηροκομεία
Το «πικ» της μετάδοσης του ιού διαφέρει από περιοχή σε περιοχή
Πολλοί επιστήμονες κτιμούν ότι το «πικ» στη διάδοση του ιού δεν θα σημειωθεί την ίδια περίοδο σε όλες τις περιοχές της χώρας. Πρώτα στον βορρά και στη συνέχεια στην κεντρική και νότια Ιταλία. Υπάρχει ήδη ανησυχία για την κεντρική περιφέρεια Μάρκε, όπου κατ΄αναλογία με τον πληθυσμό, η μετάδοση του ιού είναι ιδιαίτερα υψηλή.
Στο μεταξύ σε αρκετούς οίκους ευγηρίας η κατάσταση είναι επίσης δραματική. Έξω από την Ρώμη, στη Σικελία, στη Λομβαρδία, εκατοντάδες ηλικιωμένοι είναι εγκλωβισμένοι μέσα σε κτήρια, στα οποία έχουν διαγνωσθεί δεκάδες κρούσματα του ιού. Χωρίς τα αναγκαία μέσα για στοιχειώδη θεραπεία. Οι συγγενείς τους δεν μπορούν να τους συναντήσουν και μιλούν ή πίσω από ένα τζάμι ή από τα μπαλκόνια.
Σε πολιτικό επίπεδο τέλος η Ιταλία είναι αποφασισμένη να δώσει μέχρι τέλους την μάχη για τα ευρωομόλογα ή ομόλογα- κορώνα. Ως γνωστόν, η Ρώμη μπλόκαρε το χθεσινό προσχέδιο συμπερασμάτων της ευρωπαϊκής διάσκεψης κορυφής και ο πρωθυπουργός Τζουζέπε Κόντε ζητά μια άμεση, εποικοδομητική λύση. «Διαφορετικά, αν δεν μας προσφέρουν νέα μέσα, θα προχωρήσουμε μόνοι μας», προσθέτει ο επικεφαλής της ιταλικής κυβέρνησης.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52930955' lang='ell' type='mono' source='https://www.dw.com/el/el/άγριο-σκηνικό/a-52930955' term='κορωνοϊός'>
«Bleiben Sie gesund» είναι η ευχή που μου δίνουν όλοι αυτές τις μέρες, ακόμα και στο σούπερ μάρκετ. «Προσέξτε την υγεία σας», σε ελεύθερη μετάφραση. Το ακούω συνέχεια στην καινούρια μου γειτονιά. Την είχα διαλέξει γιατί έχει μια ιδιαίτερη γοητεία με συνοικιακές αγορές γεμάτες εκπλήξεις, έθνικ κουζίνες κι επιπλέον το πιο σινεφίλ στέκι της πόλης. Στη φαντασία μου έχω έρθει στο Νότινγκ Χιλ της Γερμανίας (ευτυχώς χωρίς να πληρώνω τα ενοίκια του Νότινγκ Χιλ). Αλλά τις τελευταίες μέρες η γειτονιά μοιάζει περισσότερο με Μπέλφαστ του ’70. Περιορισμοί στην κυκλοφορία, κατεβασμένα ρολά, κλειστά παντζούρια, περιπολικά στους δρόμους. Γρήγορα βήματα, καχύποπτα βλέμματα, ιδιαίτερα για όσους φταρνίζονται σε δημόσιο χώρο.
Κάπως σουρεάλ έχουν γίνει τα ψώνια στο σούπερ-μάρκετ της γειτονιάς. Υπάρχουν μεγάλες ελλείψεις σε γάλα, ρύζι, μακαρόνια, σαπούνι, χαρτί υγείας και αντισηπτικά, αλλά έχουμε υπεραφθονία σε κατεψυγμένα χτένια Ιαπωνίας, ανθό άλατος από τη Σλοβενία και φρέσκα σταφύλια Νότιας Αφρικής.
Μπορεί να είναι ζήτημα προτεραιοτήτων. Διαβάζω στο πολιτιστικό σάιτ της DW ότι οι Γάλλοι, λέει, για την καραντίνα τους στοκάρουν κόκκινο κρασί, οι Ιταλοί προφυλακτικά, οι Ολλανδοί κάνναβη και οι Γερμανοί χαρτί υγείας. Ποιος ξέρει τι σημαίνουν όλα αυτά για την ψυχοσύνθεση του καθενός. Μυστήρια πράγματα.
Λόγω μετακόμισης είχα καθυστερήσει την αγορά ενός νέου υπολογιστή. Τον χρειάζομαι όμως για τη δουλειά. Τι επιλογές έχουμε; Δυστυχώς, όχι και πολλές. Οι αγορές ηλεκτρονικών έχουν κλείσει. Αποθέματα υπολογιστών σε μεγάλα σούπερ μάρκετ έχουν εξαντληθεί. Μπαίνω στο σάιτ μεγάλης εμπορικής αλυσίδας, αλλά για κάποιον λόγο δεν γίνεται δεκτή η πιστωτική κάρτα. Καιρός να ανακαλύψουμε ξανά το πνεύμα της γειτονιάς. Ρωτάω τυχαία στα ψιλικατζίδικα, μήπως έχει κανείς καμιά ιδέα. Με στέλνουν στον κομπιουτερά της γειτονιάς, που όμως έχει κλείσει, ανοίγει το μαγαζί το πολύ για δύο ώρες την ημέρα. Μετά από μερικά τηλεφωνήματα υπόσχεται να βοηθήσει, αλλά με προειδοποιεί κιόλας ότι «το λάπτοπ είναι το καινούριο χαρτί υγείας», που σημαίνει ότι εξαφανίζεται κι αυτό από την αγορά. Λογικό, όλοι θέλουν να οργανώσουν την επικοινωνία από το σπίτι. Περιμένω μια παραγγελία την άλλη Τρίτη, μου λέει με συνωμοτικό ύφος, όταν έρθει θα σου τηλεφωνήσω. Κι αν έχει απαγόρευση κυκλοφορίας μέχρι την άλλη Τρίτη; Θα σε βάλω από άλλη πόρτα, λέει μεταξύ σοβαρού και αστείου. Σύνθημα και παρασύνθημα δεν είπε. Μήπως είναι παγίδα; Μάλλον πρέπει να περιορίσω λίγο τα αστυνομικά θρίλερ που βλέπω τόσες μέρες κλεισμένος στο σπίτι...
Γιάννης Παπαδημητρίου
</doc>
<doc docid='dw_52937427' lang='ell' type='mono' source='https://www.dw.com/el/el/πίσω-στο-eurogroup-για-το-ευρωομόλογο/a-52937427' term='κορωνοϊός'>
Παραλίγο ο Ιταλός πρωθυπουργός Τζουτζέπε Κόντε, η χώρα του οποίου δοκιμάζεται σκληρά από την επιδημία, να τινάξει στον αέρα την τρίτη τελεδιάσκεψη κορυφής των 27 χθες βράδυ. Εκείνο που ζήτησε είναι νέες προτάσεις για το πώς θα καλυφθεί το κόστος από την κορωνοκρίση. Οι περισσότεροι αρχηγοί κρατών και κυβερνήσεων θεώρησαν ότι επαρκούν τα μέτρα προληπτικής γραμμής πίστωσης από πόρους του Ευρωπαϊκού Μηχανισμού Στήριξης ESΜ, όμως ο Ιταλός πρωθυπουργός διαφώνησε κατηγορηματικά. Υποστήριξε ότι ο ESM είναι ένα παλαιό εργαλείο, που προέκυψε για να αντιμετωπίσει μια άλλη κρίση, τη δημοσιονομική κρίση. Σε αυτούς τους πόρους είχαν πρόσβαση χώρες, όπως η Ελλάδα και η Κύπρος, που δεν μπορούσαν να χρηματοδοτηθούν από την ελεύθερη αγορά.  Κόντε: "Δεν επιθυμούμε αμοιβαιοποίηση του χρέους”
Nέες προτάσεις και όχι ενεργοποίηση παλαιών εργαλείων ζητά επιτακτικά ο Τζουζέπε Κόντε
"Εάν μου προτείνετε αυτό, τότε ας προχωρήσει ο καθένας μόνος του” απείλησε ο Κόντε στην τηλεδιάσκεψη, όπως μεταδίδει το ιταλικό ειδησεογραφικό πρακτορείο ANSA. Τελικά, μετά από διαπραγματεύσεις ωρών ο πρόεδρος του Ευρωπαϊκού Συμβουλίου Σαρλ Μισέλ πρότεινε  στην Ιταλία να δώσει την συγκατάθεσή της σε μια συμβιβαστική πρόταση. Ποια είναι αυτή; Εντός δύο εβδομάδων οι υπουργοί Οικονομικών της ευρωζώνης θα πρέπει έχουν έτοιμες νέες προτάσεις για το πώς χώρες με σοβαρότατα προβλήματα λόγω κορωνοϊού να στηριχθούν οικονομικά. Ο Κόντε ζήτησε βέβαια προθεσμία 10 ημερών. Η Γερμανίδα καγκελάριος Μέρκελ έκανε λόγο μετά το Συμβούλιο Κορυφής για μια “ασυνήθιστη κρίση”, που απαιτεί ασυνήθιστα μέτρα. Ο Ολλανδός πρωθυπουργός Μαρκ Ρούτε από την πλευρά του ανέφερε ότι από την τηλεδιάσκεψη δεν προέκυψε κάτι, ούτε για το εύρος ούτε για το βεληνεκές της οικονομικής απάντησης στην άνευ προηγουμένου κρίση. Γι αυτό και έγινε συμφωνία στον μικρότερο κοινό παρονομαστή.
"Δεν επιθυμούμε αμοιβαιοποίηση του χρέους” τόνισε ο Τζουτζέπε Κόντε, αν και πριν από την επεισοδιακό συμβούλιο κορυφής συμφώνησε με άλλες 8 χώρες στην έκδοση ενός ομολόγου, του λεγόμενου κορωνο-ομολόγου. Για την πρόταση αυτή, στην οποία αντιτάχθηκε σθεναρά ο Αυστριακός καγκελάριος, φαίνεται ότι δεν έγινε περαιτέρω συζήτηση. Από γερμανικής πλευράς διέρρευσε ότι στην παρούσα φάση είναι ακόμη νωρίς ένα τέτοιο μέτρο, αλλά θα πρέπει να υπάρχουν κι άλλα μέτρα στην φαρέτρα, σε περίπτωση που τελικά χρειάζονται διάσωση πτωχευμένες χώρες ή τράπεζές τους.
Στρατηγική ανάκαμψης της οικονομίας
Ο πρόεδρος του Ευρωπαϊκού Συμβουλίου Σαρλ Μισέλ τηρεί συμβιβαστική στάση
Οι αρχηγοί κρατών και κυβερνήσεων χαιρέτισαν ρητά την διακηρυγμένη πρόθεση της Ευρωπαϊκής Κεντρικής Τράπεζας να δώσει ισχυρή ένεση ρευστότητας ύψους 750 δις ευρώ για την επαναγορά δημόσιου και ιδιωτικού χρέους χωρών με δημοσιονομικά προβλήματα. Επιπλέον η Ευρωπαϊκή Επιτροπή  θα ενεργοποιήσει κονδύλια ύψους 37 δις ευρώ από ίδιους πόρους για να τα επενδύσει στην προμήθεια ιατρικού εξοπλισμού και την έρευνα για εμβόλιο κατά του κορωνοϊού. Σε επίπεδο Eurogroup οι υπουργοί Οικονομικών της ευρωζώνης χαλάρωσαν το όριο του 3% που προβλέπονται από το Σύμφωνο Σταθερότητας και Ανάπτυξης, για ανάληψη χρεών από τις αγορές. Στην πρόεδρο της Ευρωπαϊκής Επιτροπής Ούρσουλα φον ντερ Λάιεν δόθηκε η εντολή να επεξεργαστεί “στρατηγική εξόδου”. Σε διαδικτυακή συνέντευξη τύπου τόνισε ότι τώρα χρειάζεται συντονισμός των αποφάσεων και χρονικός προσδιορισμός  των μέτρων που έχουν ληφθεί σε κοινοτικό επίπεδο.
Μαζί με εμπειρογνώμονες η κυρία φον ντερ Λάιεν επιδιώκει να απαντήσει στο κρίσιμο ερώτημα, πότε η ΕΕ θα προχωρήσει στην άρση ή χαλάρωση των περιορισμών στα ταξίδια και την κυκλοφορία. Το σχέδιο εξόδου από την κορωνοκρίση θα πρέπει να είναι έτοιμο μέχρι μέσα Απριλίου. “Στη συνέχεια χρειαζόμαστε στρατηγική για να ανακάμψει η οικονομία μετά από χειμερία νάρκη” τόνισε η πρόεδρος της Κομισιόν. “Χρειαζόμαστε ομόνοια και αλληλεγγύη, για να κερδίσουμε αυτή την μάχη, που δίνει ολόκληρος ο κόσμος.” Μιλώντας νωρίτερα ενώπιον του Ευρωπαϊκού Κοινοβουλίου η Ούρσουλα φον ντερ Λάιεν κατηγόρησε χώρες μέλη της ΕΕ για έλλειψη αλληλεγγύης.
Μπερντ Ρίγκερτ
Επιμέλεια: Ειρήνη Αναστασοπούλου
</doc>
<doc docid='dw_52936194' lang='ell' type='mono' source='https://www.dw.com/el/el/σεξ-στην-εποχή-του-κορωνοϊού/a-52936194' term='κορωνοϊός'>
Μια πρώτη απόδειξη για το ότι τα πράγματα αλλάζουν στην εποχή του κορωνοϊού και στο σεξ ήταν στα μέσα Μαρτίου στο Βερολίνο. Μπροστά από το swinger club Insomnia δεν υπήρχε ουρά πελατών από όλο τον κόσμο, ως συνήθως παρά μόνο ένα σημείωμα που έλεγε ότι η κυβέρνηση του Βερολίνου αποφάσισε να κλείσει τα κλαμπ.
Την ίδια περίοδο πάντως μπορεί να ήταν κλειστά τα κλαμπ ωστόσο τα εστιατόρια και τα καφέ, τόποι συνάντησης πολλών ανθρώπων και συχνά όσων είναι single, ήταν ανοιχτά. Λίγο αργότερα έπρεπε και αυτά να κλείσουν. Ο συγγραφέας και ψυχολόγος Βόλφγκανγκ Κρίγκερ, ειδικευμένος στις σχέσεις ζευγαριών πιστεύει ότι τα πράγματα για όσους είναι μόνοι δεν είναι ρόδινα. «Όσοι είναι μόνοι τους είναι σε χειρότερη θέση ακόμα και χωρίς τον κορωνοϊό. Μια παντρεμένη γυναίκα εξήντα χρόνων έχει περισσότερο σεξ ακόμα και σε σύγκριση με μια τριαντάρα που δεν έχει σχέση. Αλλά και η ποιότητα της σεξουαλικής επαφής για τους singles δεν είναι καλύτερη.
Σχέσεις στο διαδίκτυο
To «social distancing» και ο αναγκαστικός περιορισμός των επαφών δεν σταματούν και την ανάγκη για επικοινωνία
Εκατομμύρια singles σε όλο τον κόσμο ψάχνουν τον κατάλληλο σύντροφο σε ειδικές διαδικτυακές πλατφόρμες. Τι γίνεται όμως τώρα με τον κορωνοϊό; Έχει μειωθεί η ζήτηση; Η Γιάνα Μπόγκατς από την εταιρία Parship δηλώνει πάντως πως προς το παρόν δεν υπάρχει μείωση στη ζήτηση.
Κατά τη γνώμη μάλιστα της Γιάνα Μπόγκατς αυτές οι σελίδες μάλλον έχουν και ένα πλεονέκτημα αυτή την περίοδο. Αυτή την περίοδο το ζητούμενο είναι να περιοριστούν οι φυσικές επαφές. Η ανάγκη για επικοινωνία δεν σταματάει και μπορεί κανείς να διατηρήσει ή να διευρύνει τις διαδικτυακές επαφές του.
Σε κάθε κρίση υπάρχουν όμως οι χαμένοι και οι κερδισμένοι. Το γεγονός ότι κανείς είναι κλεισμένος σπίτι αυξάνει και τη ζήτηση για πορνογραφικές ταινίες αλλά και ερωτικά παιχνίδια. Έτσι αυξάνεται και ο τζίρος των αντίστοιχων εταιρειών.
Για πάντα μαζί;
Μετά από κρίσεις παρατηρείται αύξηση των γεννήσεων
Για τα ζευγάρια τα πράγματα είναι πιο εύκολα στο σεξ. Υπό την προϋπόθεση βέβαια ότι τα πάνε καλά. Για ορισμένα ζευγάρια μπορεί αυτό να σημαίνει μια αναζωογόνηση της σχέσης τους. Θα πρέπει να ασχοληθούν και πάλι ο ένας με τον άλλο. Ευκαιρίες για εξόδους σε θέατρα, κινηματογράφους και γυμναστήρια δεν υπάρχουν.
Για παράδειγμα ο Ρολφ βρίσκεται συνέχεια στους δρόμους και πολλές μέρες της εβδομάδας είναι μακριά από τη γυναίκα του. Η τηλεργασία είναι για αυτόν μια ευκαιρία να βρεθούν επιτέλους μαζί και όχι μόνο το Σαββατοκύριακο.
Δεν είναι όμως για όλα τα ζευγάρια έτσι. Μετά από μια εβδομάδα αναγκαστικής στενής συμβίωσης μπορεί τα νεύρα να είναι κουρέλια. Μπορεί κοινές δραστηριότητες όπως το πλύσιμο των παραθύρων να τελειώνει με ομηρικούς καυγάδες. Και τότε ούτε το σεξ είναι διασκεδαστικό. «Η ερωτική επιθυμία είναι μια αλλαγή ανάμεσα στο κοντά και το μακριά» δηλώνει ο Γερμανός ψυχολόγος. Αν τα ζευγάρια τα πάνε καλά, το σεξ είναι μια καλή ευκαιρία που διώχνει το άγχος, πιστεύει. Και όχι μόνο αυτό. Τα αποτελέσματα θα είναι ενδεχομένως απτά... μετά από εννέα μήνες. Είναι βέβαιος ότι θα αυξηθεί ο αριθμός των παιδιών. Μια θεωρία που συχνά διατυπώνεται σε περιόδους παρατεταμένων μπλακ άουτ ή άλλων φυσικών καταστροφών. Ωστόσο μέχρι τώρα δεν έχει επιβεβαιωθεί.
Μπετίνα Στεκέμπερ
</doc>
<doc docid='dw_52936143' lang='ell' type='mono' source='https://www.dw.com/el/el/όχι-παζάρια-σε-βάρος-των-προσφυγόπουλων-στην-ελλάδα/a-52936143' term='κορωνοϊός'>
«Εκκενώστε τώρα τα ελληνικά νησιά» είναι ο τίτλος σχολίου στη διαδικτυακή σελίδα του Spiegel. Το δημοσίευμα όπως και τόσα άλλα των τελευταίων ημερών απευθύνουν έκκληση στην κυβέρνηση να επιληφθεί του θέματος των προσφύγων και μεταναστών στα νησιά. Το συγκεκριμένο δημοσίευμα εστιάζει στο τι θα πρέπει να γίνει αφού περάσει όλη αυτή η κρίση:
«Μετά το τέλος της κρίσης με τον κορωνοϊό τα κράτη-μέλη της ΕΕ θα πρέπει επιτέλους να βοηθήσουν την Ελλάδα να οργανώσει γρήγορες και δίκαιες διαδικασίες απονομής ασύλου, που θα επιτρέπουν σε λίγες μόλις εβδομάδες να φεύγουν οι άνθρωποι από τα νησιά. Η Ελλάδα θα πρέπει μετά την ολοκλήρωση της διαδικασίας να επιστρέφει πίσω στην Τουρκία όσους δεν χρειάζονται προστασία στην ΕΕ. Παράλληλα η ΕΕ, όταν περάσει αυτή η κρίση, θα πρέπει να εκπληρώσει τις υποχρεώσεις της, που προκύπτουν από τη συμφωνία ΕΕ-Τουρκίας του 2016 και να δέχεται μεγαλύτερο αριθμό προσφύγων μετά τις προσήκουσες διαδικασίες».
Δεν είναι καιρός για παζάρια
Ο γερμανός υπ. Εσωτερικών Χορστ Ζεεχόφερ «έδωσε τον λόγο του» για την υποδοχή παιδιών από τα προσφυγικά κέντρα των νησιών
Με τις διαφωνίες που υπάρχουν στη γερμανική κυβέρνηση αναφορικά με την υποδοχή ανήλικων προσφυγόπουλων από την Ελλάδα ασχολείται δημοσίευμα της Handelsblatt. «Ο υπουργός Εσωτερικών Χορστ Ζεεχόφερ έδωσε το λόγο του: η Γερμανία θα συμμετάσχει στη μεταφορά προσφυγόπουλων από τους άθλιους καταυλισμούς στην Ελλάδα. Η κρίση του κορωνοϊού δεν αλλάζει τίποτα. Σύμφωνα με πληροφορίες της Handelsblatt η καγκελαρία και το υπουργείο Εξωτερικών συζητούν για την υποδοχή 500 παιδιών. Το υπουργείο Εσωτερικών θέλει να περιορίσει τον αριθμό όμως στα 350 παιδιά. Η Γερμανία δεν θέλει να πάρει πολλά περισσότερα παιδιά από τη Γαλλία. Η μεταφορά τους ήταν θέμα αυτή την εβδομάδα και στο κυβερνητικό συμβούλιο. Οι διαφορές δεν στάθηκε δυνατό να γεφυρωθούν. Έντονη κριτική όμως ασκείται από το SPD ‘ακριβώς αυτή τη στιγμή που απειλείται ο κίνδυνος του κορωνοϊού, δεν επιτρέπεται να υπάρχουν αναξιοπρεπή παζάρια στην πλάτη των παιδιών, δήλωσε ο Φρανκ Σβάμπε, εκπρόσωπος της κοινοβουλευτικής ομάδας του SPD για τα ανθρώπινα δικαιώματα, μιλώντας στην Handelsblatt».
Την άλλη εβδομάδα θα μεταφερθούν τα πρώτα παιδιά
Oι υπερπλήρεις προσφυγικοί καταυλισμοί των νησιών του Αιγαίου θα μπορούσαν να αποτελέσουν εστία εξάπλωσης του κορωνοϊού
Συνέντευξη στη Frankfurter Allgemeine Zeitung παραχώρησε η Ευρωπαία Επίτροπος Ίλβα Γιόχανσον επίσης σχετικά με το θέμα της μεταφοράς παιδιών από τους προσφυγικούς καταυλισμούς που βρίσκονται στα ελληνικά νησιά. Η κυρία Γιόχανσον δηλώνει: «Έχω σοβαρές ανησυχίες διότι οι καταυλισμοί στην Ελλάδα είναι υπερπλήρεις. Για το λόγο αυτό συνεργαστήκαμε στενά τις τελευταίες ημέρες με την ελληνική κυβέρνηση, την Ύπατη Αρμοστεία του ΟΗΕ για τους Πρόσφυγες και  με ανθρωπιστικές οργανώσεις για την εκπόνηση ενός σχεδίου. Το θέμα είναι να φροντίσουμε αυτούς τους ανθρώπους και να προστατεύσουμε την υγεία τους. Θέλουμε να απομονώσουμε αυτούς που θα κινδύνευαν περισσότερο από μια μόλυνση του κορωνοϊού».
Στην ερώτηση γιατί δεν έχει γίνει ακόμα τίποτα από τα οκτώ κράτη - μέλη της ΕΕ που είχαν υποσχεθεί να πάρουν τα 1.600 παιδιά, η κυρία Γιόχανσον απαντά: «Κι όμως έχουν γίνει πολλά. Συνεργαστήκαμε στενά με την ελληνική κυβέρνηση, τις ευρωπαϊκές υπηρεσίες ασύλου και την αρμόδια Γενική Διεύθυνση ώστε να λύσουμε πρακτικά ζητήματα. Ελπίζω τώρα, την άλλη εβδομάδα, οι χώρες υποδοχής να πάρουν τα πρώτα παιδιά. Το Λουξεμβούργο και η Γερμανία έχουν προχωρήσει περισσότερο με τις προετοιμασίες».
Μαρία Ρηγούτσου
</doc>
<doc docid='dw_52927159' lang='ell' type='mono' source='https://www.dw.com/el/el/πότε-θα-ανακάμψουν-τα-χρηματιστήρια/a-52927159' term='κορωνοϊός'>
Οι δυο τελευταίες μέρες στο χρηματιστήριο της Φρανκφούρτης κατάφεραν να αναπληρώσουν εν μέρει τις δραματικές απώλειες της περασμένης εβδομάδας, όταν με φόντο την έξαρση του κορωνοϊού βυθίζονταν οι χρηματαγορές σε όλο τον πλανήτη. Ειδικά προχτές -που μάλλον θα περάσει στην ιστορία ως σούπερ Τρίτη- ο γερμανικός δείκτης DAX απογειώθηκε και έκλεισε με κέρδη της τάξης του 11%, που αποτελεί ρεκόρ ημέρας από το φθινόπωρο του 2008, πριν ξεσπάσει δηλαδή η οικονομική κρίση. Ακόμη μεγαλύτερα ήταν τα χαμόγελα στη Νέα Υόρκη όπου στον απόηχο της ανακοίνωσης του αμερικανικού πακέτου βοήθειας ύψους δυο τρις δολαρίων ο Dow Jones κατέγραψε κέρδη ύψους 11,3%.
Τα σημαντικά αυτά κέρδη των τελευταίων ημερών όμως δεν είναι αρκετά για να εξισορροπήσουν τις μαζικές απώλειες της περασμένης εβδομάδας. Στο παράδειγμα του DAX γίνεται σαφές πόσο κατακόρυφη και δραματική είναι αυτή η πτώση: ενώ στα μέσα Φεβρουαρίου ο δείκτης των 30 μεγαλύτερων σε χρηματιστηριακή αξία γερμανικών επιχειρήσεων μετρούσε 13.789 μονάδες, το πρωί της Πέμπτης βρισκόταν μόλις στις 9.600 μονάδες. Μέσα σε ελάχιστες εβδομάδες ο DAX έχασε πάνω από 30%.
Εν αναμονή καλών ειδήσεων
O αναλυτής της Baader Bank Ρόμπερτ Χάλβερ
Οι διακυμάνσεις αυτές θα είναι το κύριο χαρακτηριστικό στις διεθνείς χρηματαγορές και το ερχόμενο διάστημα, εκτιμά ο αναλυτής της Baader Bank Ρόμπερτ Χάλβερ. «Αποφασιστικής σημασίας για το χρηματιστήριο είναι ο αριθμός των νέων κρουσμάτων. Όσο βρίσκεται πάνω από τον αριθμό των νεκρών, τα χρηματιστήρια δεν θα ανακάμπτουν», εκτιμά ο ειδικός. «Χρειαζόμαστε πραγματικά καλές ειδήσεις», επισημαίνει και ο Κάρστεν Μπρεζέσκι, επικεφαλής οικονομολόγος της ING-Bank. Παραπέμποντας στις ΗΠΑ που φαίνεται να βρίσκονται μόλις στην αρχή της επιδημίας, ο ίδιος εκτιμά ότι «οι ισχυρές διακυμάνσεις θα συνεχιστούν».
Η κατάσταση είναι εξαιρετικά δύσκολη για τους επενδυτές που βλέπουν να εξανεμίζονται τα κέρδη των τελευταίων χρόνων. Και προς το παρόν δεν φαίνεται να αλλάζει κάτι, εκτιμά ο Ρόμπερτ Χάλβερ. «Υπάρχει ακόμη μεγάλη αβεβαιότητα». Ο ίδιος εκτιμά ότι τις επόμενες εβδομάδες ο DAX θα κινηθεί μεταξύ 8.200 και 11.000 μονάδων. Στην παρούσα φάση οι επενδυτές χρειάζονται γερά νεύρα, επισημαίνει ο ειδικός. «Θα ξεπεράσουμε και αυτή την κρίση, τόσο την υγειονομική όσο και την δημοσιονομική και οικονομική». Ο ίδιος συνιστά να εστιάζει κανείς στην παρούσα φάση προσεκτικά και με πολύ μεγάλη υπομονή σε «έκπτωτους αγγέλους» (σσ. μετοχές με μεγάλη ζήτηση που λόγω συγκυρίας είναι τώρα πιο προσιτές).
Όχι σε ξεπούλημα
«Μετά από κάθε κραχ ακολουθούσαν εποχές πολύ μεγάλων κερδών»
Όσοι πωλούν στην παρούσα συγκυρία μετοχές που κατέχουν κάνουν πιθανότατα το μεγαλύτερο επενδυτικό λάθος, σημειώνει η καταναλωτική διαδικτυακή πύλη Finanztip. «Διότι πουλάς την ώρα που οι τιμές πέφτουν κατακόρυφα και αγοράζεις πάλι όταν οι τιμές θα έχουν ανέβει σημαντικά. Εάν μέχρι και πριν από μερικές εβδομάδες ήσασταν πεπεισμένοι ότι το επενδυτικό σας προϊόν θα παρουσιάσει άνοδο σε μακροπρόθεσμη βάση, τότε μην εγκαταλείπετε τώρα και επιμείνετε στο σχεδιασμό σας», αναφέρει χαρακτηριστικά το portal. Βέβαια, όποιος χρειάζεται τώρα ρευστό θα πρέπει να αναπροσαρμόσει τον προγραμματισμό του και να πουλήσει μέρος των μετοχών του. «Τότε ισχύει ο κανόνας που λέει ότι δεν πουλάμε ποτέ μετοχές με μιας, αλλά με σχέδιο και σε δόσεις».
«Όταν επενδύεις στο χρηματιστήριο πρέπει να υπολογίζεις πάντα με τέτοια σενάρια και μεγάλες απώλειες», σχολιάζει ο Νιλς Ναουχάουζερ από την Υπηρεσία Προστασίας των Καταναλωτών της Βάδης-Βυρτεμβέργης. Απώλειες έως και 50% είναι πάντα ένα πιθανό σενάριο, όπως λέει ο ειδικός. Ωστόσο, «στο παρελθόν μετά από κάθε κραχ ακολουθούσαν εποχές πολύ μεγάλων κερδών. Αυτό που δεν γνωρίζουμε είναι πόσο θα κρατήσει αυτή τη φορά». Ο ίδιος προτείνει να κινηθεί κανείς όπως συνήθως, να «μοιράσει δηλαδή τον κίνδυνο» όσο γίνεται, επενδύοντας όχι μόνον σε μετοχές αλλά και σε πιο ασφαλή προϊόντα, όπως open-ended real estate funds αλλά και σε χρυσό.
Μπριγκίτε Σόλτες
Επιμέλεια: Κώστας Συμεωνίδης
</doc>
<doc docid='dw_52924087' lang='ell' type='mono' source='https://www.dw.com/el/el/τζ-κόντε-τα-ευρωομολόγα-είναι-αναγκαία/a-52924087' term='κορωνοϊός'>
Ο Τζουζέπε Κόντε ενώπιον των ιταλών βουλευτών και γερουσιαστών υποσχέθηκε ότι η κυβέρνηση θα διπλασιάσει τις προσπάθειές της: ουσιαστικά ότι στα πρώτα 25 δισεκατομμύρια ευρώ που διέθεσε μέχρι τώρα τον Απρίλιο θα προστεθούν κι άλλα 25 για να μπορέσει να στηριχθεί η οικονομία της χώρας. Δεν έκρυψε, πάντως, ότι «η οικονομική ύφεση θα είναι μακρά και βαθιά».
Ο Ιταλός πρωθυπουργός θεωρεί πάντως ότι το κράτος αντέδρασε άμεσα, ενώ άφησε αιχμές κατά της τοπικής αυτοδιοίκησης, η οποία, όπως είπε «για παράδειγμα στο Μπέργαμο δεν δημιούργησε εγκαίρως μια κόκκινη ζώνη
Αγωνία για την εξέλιξη της πορείας του κορωνοϊού
Moνάδα Εντατικής Θεραπείας στο Μπέργκαμο
Την περασμένη νύχτα, στο Βένετο έχασαν την ζωή τους άλλοι 37 ασθενείς. Το τελευταίο εικοσιτετράωρο συνολικά πέθαναν άλλοι 683 άνθρωποι. «Η χώρα μας, όταν όλα αυτά τελειώσουν, θα πρέπει να αποκτήσει ένα ευρύ και λεπτομερές σχέδιο για την αντιμετώπιση των επιδημιών», υπογραμμίζουν πολλοί επιστήμονες, διότι υπάρχουν ακόμη γιατροί οι οποίοι δεν διαθέτουν προστατευτικές μάσκες.
Τώρα όλοι περιμένουν να δουν αν το σημείο ανώτατης διάδοσης του ιού θα φτάσει την Κυριακή ή τις αμέσως επόμενες ημέρες, όπως προβλέπει ο Διεθνής Οργανισμός Υγείας. Προς το παρόν, παρατηρείται μόνον μια μικρή επιβράδυνση στην αυξητική τάση των κρουσμάτων.
Ο Κόντε εμμένει στην ιδέα των ευρωομολόγων
Στη Σικελία όλοι ελπίζουν να τεθεί υπό έλεγχο η εξάπλωση του κορωνοϊού γιατί οι υποδομές δεν επαρκούν
Και η μεγάλη ελπίδα είναι ο κορωνοϊός να μην εξαπλωθεί με ανεξέλεγκτο ρυθμό στο νότο, όπου τα νοσοκομεία έχουν συχνά ελλιπή εξοπλισμό και το προσωπικό είναι λιγοστό. Στην Καλαβρία σχεδόν εκατό άνθρωποι έχουν μείνει στο λιμάνι της Βίλα Σαν Τζοβάνι και ζητούν με επιμονή να ανέβουν σε φέρυ μποτ για να πάνε στην Σικελία. Μάταια, όμως, διότι η περιφέρεια της Σικελίας έχει ήδη κλείσει τις πύλες της. Όλοι κατάλαβαν πάντως ότι η επιστροφή στην καθημερινότητα θα αργήσει, ίσως και μέχρι το φθινόπωρο.
Ο Τζουζέπε Κόντε τέλος ζητά με έμφαση να καταλάβει η Ένωση ότι τα ευρωομόλογα είναι σήμερα αναγκαία όσο ποτέ άλλοτε. Αλλά οι αναλυτές στη Ρώμη θεωρούν ότι η μάχη αυτή είναι πολύ δύσκολο να μπορέσει να κερδηθεί.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52923391' lang='ell' type='mono' source='https://www.dw.com/el/el/mια-ευρωπαϊκή-υπηρεσία-πολιτικής-προστασίας/a-52923391' term='κορωνοϊός'>
Την αναβάθμιση του ευρωπαϊκού μηχανισμού πολιτικής προστασίας για τη διαχείριση κρίσεων αλλά και την αξιοποίηση των κοινοτικών εργαλείων στην αντιμετώπιση των εξαιρετικά αρνητικών επιπτώσεων του κορωνοϊού στην πραγματική οικονομία, θα εξετάσουν σήμερα το απόγευμα οι Ευρωπαίοι ηγέτες στη διάρκεια τηλεδιάσκεψης.
Σαρλ Μισέλ: υπέρ ενός πανευρωπαϊκού μηχανισμού πολιτικής προστασίας για την αντιμετώπιση κρίσεων όπως αυτής του κορωνοϊού
Σύμφωνα με το προσχέδιο των συμπερασμάτων αλλά και τις δηλώσεις που έκανε τις προηγούμενες μέρες ο Πρόεδρος του Ευρωπαϊκού Συμβουλίου, Σαρλ Μισέλ, οι ηγέτες αναμένεται να κινηθούν προς την κατεύθυνση της δημιουργίας μια πανευρωπαϊκής υπηρεσίας πολιτικής προστασίας για τη διαχείριση μεγάλων κρίσεων όπως η σημερινή πανδημία, με κοινό εξοπλισμό, συντονισμένη δράση και πλήρη αλληλεγγύη μεταξύ των κρατών μελών.
Στο «μέτωπο» της οικονομίας, οι Ευρωπαίοι γνωρίζουν ότι πρέπει να στείλουν ένα σαφές μήνυμα προς τις αγορές ότι μετά την αναστολή των δημοσιονομικών κανόνων που ήδη αποφασίστηκε προκειμένου τα κράτη μέλη να αυξήσουν τις δημόσιες δαπάνες, τώρα είναι έτοιμοι να χρησιμοποιήσουν και άλλα κοινοτικά χρηματοδοτικά εργαλεία.
Ευρεία συναίνεση για ESM, ενστάσεις για ευρωομόλογο
Mέχρι τώρα ο ESM ήταν επιφορτισμένος με τη διάσωση χωρών με δημοσιονομικά προβλήματα. Θα ενεργοποιηθεί και για τον κορωνοϊό;
Ευρεία συναίνεση, αλλά προς το παρόν όχι ομοφωνία, φαίνεται πως συγκεντρώνει η χρησιμοποίηση του Ευρωπαϊκού Μηχανισμού Σταθερότητας, δηλαδή του ταμείου της ευρωζώνης που είναι επιφορτισμένο με τη διάσωση χωρών με δημοσιονομικά προβλήματα έναντι μνημονίου. Ωστόσο, το εν λόγω ταμείο που μπορεί σήμερα να χορηγήσει δάνεια περίπου 400 δισ. ευρώ, έχει τη δυνατότητα να στηρίζει χώρες και μέσω μιας προληπτικής πιστωτικής γραμμής. Το σχέδιο που θα συζητηθεί προβλέπει να δεσμευθεί ένα πόσο ίσο με το 2% του ΑΕΠ κάθε χώρας, ώστε αν χρειαστεί να χρησιμοποιηθεί φυσικά χωρίς μνημόνιο.
Στο τραπέζι της σημερινής συνεδρίασης θα βρεθεί επίσης και η επιστολή - πρόταση, που έστειλαν στον Πρόεδρο του Ευρωπαϊκού Συμβουλίου 9 ηγέτες, μεταξύ των οποίων ο Γάλλος πρόεδρος Εμμανουέλ Μακρόν και ο Έλληνας πρωθυπουργός Κυριάκος Μητσοτάκης, με την οποία ζητούν την έκδοση ενός κοινού εργαλείου, δηλαδή ευρωομολόγου, το οποίο θα εγγυηθεί ευρωπαϊκός θεσμός και θα βοηθήσει στη χρηματοδότηση της ανάκαμψης της οικονομίας. Πάντως, για το συγκεκριμένο θέμα, υπάρχουν σαφέστατες αντιρρήσεις από την πλευρά των χωρών του βορρά, οι οποίες είναι αρνητικές σε οποιαδήποτε αμοιβαιοποίηση δημοσίου χρέους.
Nίκος Μπέλλος, Βρυξέλλες
</doc>
<doc docid='dw_52921684' lang='ell' type='mono' source='https://www.dw.com/el/el/τα-παιδιά-ρωτάνε-αν-θα-πεθάνουν-από-τον-κορωνοϊό/a-52921684' term='κορωνοϊός'>
«Τα παιδιά ρωτάνε αν θα πεθάνουν από τον κορωνοϊό» είναι ο τίτλος μακροσκελούς δημοσιεύματος στη διαδικτυακή σελίδα του Spiegel. Για άλλη μια φορά θίγονται στο γερμανικό Τύπο οι άθλιες συνθήκες διαβίωσης προσφύγων και μεταναστών στη Μόρια. Με αφορμή την πανδημία του κορωνοϊού, το άρθρο σημειώνει: «Μέχρι τώρα δεν έχει διαπιστωθεί κανένα κρούσμα κορωνοϊού στον καταυλισμό. Οι λίγοι εναπομείναντες γιατροί, δικηγόροι και κοινωνικοί λειτουργοί περιμένουν και φοβούνται ότι θα ξεσπάσει η κρίση. Δεν υπάρχει προστασία. Κάθε μέρα χιλιάδες άνθρωποι περιμένουν στην ουρά για να φάνε, στα στενά δρομάκια μπροστά από τα ντους και στις βρύσες για να πλύνουν τα δόντια τους».
Και το άρθρο συνεχίζει: «Εδώ και εβδομάδες δεν έχουν μαζευτεί τα σκουπίδια. Τα απορριμματοφόρα δεν περνάνε πια καθόλου από τα στενά δρομάκια. Οι σκηνές είναι τόσο κοντά η μια στην άλλη που ακόμα και μικρά παιδιά πρέπει να μαζευτούν για να μπορέσουν να περάσουν ανάμεσά τους. Μια τουαλέτα μοιράζονται 167 άνθρωποι. Μια πενταμελής οικογένεια κοιμάται σε 3 τ.μ. στο πάτωμα μιας σκηνής».
Η ενοχλητική τήρηση του δικαίου…
«Σε καιρούς κρίσης το δίκαιο μοιάζει μάλλον με ενοχλητικό βαρίδι...»
Με το θέμα της προσωρινής αναστολής χορήγησης ασύλου ασχολείται δημοσίευμα της Frankfurter Allgemeine Zeitung, η οποία σημειώνει: «Ένα σημείο καμπής στην ευρωκρίση ήταν οι μαγικές λέξεις του προέδρου της ΕΚΤ Μάριο Ντράγκι "θα κάνουμε ό,τι είναι δυνατόν" για να σώσουμε το ευρώ. Για το δίκαιο χορήγησης ασύλου, το κλείσιμο των συνόρων από τις ελληνικές αρχές θα μπορούσε να αποδειχθεί μια παρόμοια αποφασιστική στιγμή. Ομόφωνα η ΕΕ αποφάσισε "να λάβει όλα τα απαραίτητα μέτρα" για να προστατεύσει τα εξωτερικά σύνορα της ΕΕ. Μάταια θα ψάξει κανείς για κάποια αναφορά στο δίκαιο ασύλου και τα ανθρώπινα δικαιώματα. Μόνο παρεμπιπτόντως αναφέρεται ότι ο τρόπος δράσης θα πρέπει να συνάδει με το Διεθνές Δίκαιο. Στις κρίσεις φαίνεται ότι το δίκαιο μοιάζει μάλλον με ένα ενοχλητικό βαρίδι»
Ανακούφιση σε Αλβανία και Βόρεια Μακεδονία
Θετικό μήνυμα των 27 η απόφαση για έναρξη των εντιαξιακών διαπραγματεύσεων με Βόρεια Μακεδονία και Αλβανία
Από την πλευρά της τέλος η Süddeutsche Zeitung αναφέρεται στις ενταξιακές διαπραγματεύσεις της Αλβανίας και της Βόρειας Μακεδονίας και σημειώνει: «Αυτές τις μέρες δεν υπάρχει χώρος για χαρά. Ωστόσο μια ικανοποίηση θα πρέπει να νιώθουν οι άνθρωποι μετά την απόφαση της ΕΕ για έναρξη ενταξιακών διαπραγματεύσεων. Πριν από μισό χρόνο ο Πρόεδρος Μακρόν προέβαλε βέτο προκαλώντας απελπισία στις χώρες των Δυτικών Βαλκανίων και προδίδοντας τη βασική ιδέα της ΕΕ για ειρήνη και ευημερία. Τώρα στην εποχή της κρίσης του κορωνοϊού δεν αμφισβητούνται μόνοι οι ενταξιακές διαπραγματεύσεις αλλά κυρίως η συνοχή της ΕΕ. Με αυτή την ομόφωνη απόφαση για έναρξη ενταξιακών διαπραγματεύσεων με τα Τίρανα και τα Σκόπια τα 27 κράτη μέλη έστειλαν ένα μήνυμα ότι μπορούν ακόμα από κοινού να λαμβάνουν αποφάσεις».
Μαρία Ρηγούτσου
</doc>
<doc docid='dw_52918544' lang='ell' type='mono' source='https://www.dw.com/el/el/γιατροί-φοβούνται-ιταλικές-συνθήκες-στην-τουρκία/a-52918544' term='κορωνοϊός'>
Φαινομενικά η τουρκική κυβέρνηση δίνει σοβαρή μάχη κατά του κορωνοϊού. Αυτή είναι η άποψη ευρέος τμήματος της τουρκικής κοινωνίας. Τα σχολεία έκλεισαν σχετικά νωρίς, οι μεγάλες εκδηλώσεις ακυρώθηκαν, τα σύνορα με επικίνδυνα κράτη έκλεισαν και ηλικιωμένοι άνω των 65 απαγορεύτηκε να κυκλοφορούν.  Ο Τούρκος υπουργός Υγείας Φεχρετίν Κότσα  ενημερώνει μέσω twitter καθημερινά την κοινή γνώμη για τις εξελίξεις. Όλο ελπίδα ανακοινώνει τον αριθμό των τεστ που γίνονται. Ακόμη και η τουρκική αντιπολίτευση, η οποία βρίσκεται σε μόνιμη βάση στα μαχαίρια με την κυβέρνηση, δείχνει ικανοποιημένη από τη διαχείριση της κρίσης.
Δεν πείθονται όμως όλοι από την εικόνα. Η DW μίλησε με γιατρούς, που κουράρουν ασθενείς με covid19. Ανώνυμα καταγγέλλουν τεράστιες ελλείψεις της κυβέρνησης και εκφράζουν τον σκεπτικισμό τους για το εάν μπορεί η κατάσταση να τεθεί υπό έλεγχο. “Το πρόβλημα δεν είναι η θνησιμότητα που προκαλεί ο ιός, αλλά ο τεράστιος αριθμός των φορέων του, που αυξάνεται ραγδαία. Ακόμη και σε ολόκληρο τον κόσμο δεν υπάρχει αρκετός ιατρικός εξοπλισμός και αναπνευστήρες για να ξεπεραστούν οι δυσκολίες” λέει ένας γιατρός.
Μεγάλες ελλείψεις σε τεστ
Απαγορεύεται η κυκλοφορία σε όσους έχουν περάσει τα 65
Ένα άλλο πρόβλημα είναι τα τεστ. Ο υπουργός Υγείας Κότσα διαβεβαιώνει τον κόσμο ότι έχουν γίνει αρκετά τεστ, για να αναχαιτιστεί η διασπορά του ιού. “3952 τεστ έγιναν τα τελευταία 24ωρα”, έγραψε προχθές στο Twitter. Όμως πολλοί γιατροί επισημαίνουν ότι αυτό δεν ισχύει. ¨Το 90% των ασθενών μας ακολουθούν θεραπεία κατά του κορωνοϊού, χωρίς να έχει διαγνωστεί προηγουμένως ότι φέρουν τον ιό, επειδή δεν έχουν κάνει τεστ. Επιτρέπεται μόνο ένα με δύο τεστ ανά 100 ασθενείς” λέει ένας γιατρός, ο οποίος εργάζεται σε ένα από τα μεγαλύτερα δημόσια νοσοκομεία. ¨Ακόμη κι αν οι ασθενείς εμφανίζουν τυπικά συμπτώματα, όπως πυρετός, βήχας ή δύσπνοια, δεν γίνονται τεστ. Γι’ αυτό και ο γκρίζος αριθμός των φορέων του ιού πρέπει να είναι πολύ μεγαλύτερος στην Τουρκία”.
Ακόμη και ένας παθολόγος, που βρίσκονταν ο ίδιος σε καραντίνα επί δέκα ημέρες και κόλλησε τη γυναίκα του και το παιδί του, θεωρεί ότι το μεγαλύτερο πρόβλημα, που εμποδίζει την καταπολέμηση του ιού, είναι ότι γίνονται ελάχιστα τεστ. “Μίλησα με έναν γιατρό για τα συμπτώματά μου και ποια θεραπεία θα ακολουθούσα, αλλά τεστ δεν έκανα”. Μάλιστα στη βεβαίωση ασθένειας η διάγνωση ήταν πόνοι στη σπονδυλική στήλη. Ένα άλλο σημείο κριτικής είναι ότι δεν τηρείται το μέτρο της καραντίνας. Ένας υπάλληλος νοσοκομείου διηγείται ότι όσοι υπάρχει υποψία ότι φέρουν τον ιό μπαίνουν σε άλλο δωμάτιο απομονωμένοι από τους ασθενείς. “Αλλά οι συγγενείς τους μπαινοβγαίνουν, δεν μπορεί να γίνει λόγος για καραντίνα” λέει.
Οι υποτιμημένοι κίνδυνοι
Απολύμανση και στην Αγία Σοφία
Οι Τούρκοι γιατροί επισημαίνουν και ένα άλλο πρόβλημα που περνά απαρατήρητο από την κοινή γνώμη. Ο αριθμός των μολυσμένων γιατρών και νοσοκόμων είναι υψηλός. “Έχουμε συναδέλφους που βρίσκονται στην εντατική με μηχανική υποστήριξη της αναπνοής τους”  λέει χαρακτηριστικά χειρουργός σε ένα δημόσιο νοσοκομείο. Και ανησυχεί μήπως εμφανιστούν στην Τουρκία συνθήκες όπως στην Ιταλία και τη Γαλλία, όπου  είναι αδύνατον να νοσηλευτεί ο τεράστιος αριθμός των ασθενών λόγω έλλειψης κρεβατιών. “Μας περιμένουν δυσκολότερες μέρες” λέει, “στην Ιταλία πρέπει να αποφασίσουν ποιος θα ζήσει και ποιος θα πεθάνει. Αναρωτιέμαι, πως θα μπορέσω να το κάνω, φοβάμαι”. Παρά τις συνεχείς εκκλήσεις της κυβέρνησης και του προέδρου Ερντογάν στους πολίτες να παραμείνουν στο σπίτι, αυτοί δεν φαίνεται να πειθαρχούν.
Δημοσιεύματα αναφέρουν ότι, παρά τα περιοριστικά μέτρα, οι ηλικιωμένοι βγαίνουν έξω, στα κοινωνικά δίκτυα κυκλοφορούν βίντεο από τελετές γάμων με πολλούς ανθρώπους. Πολλοί δεν φαίνεται να έχουν συναίσθηση της σοβαρότητας της κατάστασης, παρατηρεί ένας άλλος Τούρκος γιατρός με τον οποίο μίλησε η DW. Επιπλέον το 70% των φορέων είναι ασυμπτωματικοί. “Γι’ αυτό ακόμη και μέσα στην οικογένειά μου κανείς δεν παίρνει στα σοβαρά την επιδημία παρά τις προειδοποιήσεις. Αλλά ο κίνδυνος του ιού έγκειται στην υψηλή μεταδοτικότητά του από ανθρώπους που οι ίδιοι δεν έχουν συμπτώματα”. Ένας άλλος Τούρκος γιατρός λέει: “Εάν δεν θέλουμε να χάσουμε ηλικιωμένους και αρρώστους, πρέπει να καθίσουμε σπίτι, είναι η μόνη λύση. Μεταδώστε αυτό το μήνυμα, πείτε το στους δημοσιογράφους συναδέλφους σας. Όλοι θα πρέπει να το μεταδώσουν. Η απομόνωση είναι η μόνη λύση για να καθυστερήσουμε τη μετάδοση, ειδάλλως κανείς δεν θα μπορεί να συγκρατήσει την ορμή της επιδημίας. Κανείς!”.
Εμινέ Αλγκάν
Επιμέλεια: Ειρήνη Αναστασοπούλου
</doc>
<doc docid='dw_52914738' lang='ell' type='mono' source='https://www.dw.com/el/el/γονατίζει-η-γαλλία-από-τον-κορωνοϊό/a-52914738' term='κορωνοϊός'>
Το κύμα του κορωνοιού, που έχει γονατίσει στην ανατολική Γαλλία την Αλσατία, φθάνει πλέον και στο Παρίσι. Οι διασωληνωμένοι ασθενείς στα κρατικά νοσοκομεία έχουν ξεπεράσει τους 1600 και αναμένεται γεωμετρική αύξηση.
Έτσι φούντωσε ο πανικός μετά το σημερινό απεγνωσμένο κάλεσμα του γενικού διευθυντή των νοσοκομείων του Παρισιού, Μάρτιν Χιρς, οποίος δήλωσε ότι έχει πρόβλεψη επάρκειας μόνο για 3 μέρες στην πρωτεύουσα.
Ζήτησε επιπρόσθετους αναπνευστήρες για να μην επαναληφθεί το φιάσκο με τις μάσκες και επιπλέον  προσωπικό τολμώντας την επίταξη: «Χρειαζόμαστε το σύνολο του προσωπικού είτε οικειοθελώς είτε μέσω επίταξης», δήλωσε. Υπογράμμισε όμως την ανάγκη «αναγνώρισης ίσως με τη μορφή μπόνους» για την υπεράνθρωπη προσπάθεια του νοσηλευτικού προσωπικού.
Αίτημα για επιμήκυνση των περιοριστικών μέτρων
Σε δύσκολη θέση ο Εμμαβουέλ Μακρόν. Θα λάβει πρόσθετα μέτρα κατά της εξάπλωσης του κορωνοϊού;
Στο μεταξύ στους 1100 έφθασαν οι νεκροί χθες στη Γαλλία με αύξηση 240 μέσα σε ένα 24ωρο, σύμφωνα με τα επίσημα στοιχεία, στα οποία όμως δεν περιλαμβάνονται οι νεκροί στα γηροκομεία. Εκεί ο ιός άρχισε να σαρώνει, με 53 πρώτους νεκρούς.
Η υγειονομική επιτροπή γύρω από τον Εμμανουέλ Μακρόν ζητά την ίδια ώρα την επιμήκυνση των περιοριστικών μέτρων έως τις 28 Απριλίου. Από την πλευρά του ο πρόεδρος Μακρόν θα επισκεφθεί το υπαίθριο στρατιωτικό νοσοκομείο που στήθηκε στη Μιλούζη, τη γαλλική πόλη που πλήττεται περισσότερο από κάθε άλλη από τον κορωνοϊό.
Ολυμπία Τσίπηρα, Παρίσι
</doc>
<doc docid='dw_52913443' lang='ell' type='mono' source='https://www.dw.com/el/el/εκκίνηση-της-διαδικασίας-διεύρυνσης-με-τα-δυτικά-βαλκάνια/a-52913443' term='κορωνοϊός'>
"Αποτελεί σημάδι πολιτικής εγγύτητας σε περίοδο ψυχικής απόστασης" σχολίασε ο Γερμανός υφυπουργός Ευρωπαϊκών Υποθέσεων Μίχαελ Ροτ. Όπως όλοι πήρε κι αυτός μαζί με τους συναδέλφους του στην ΕΕ σημαντικές πολιτικές αποφάσεις μέσω τηλεδιάσκεψης. Μετά από τρεις αποτυχημένες προσπάθειες τώρα δίνεται το πράσινο φως στη Βόρεια Μακεδονία και την Αλβανία για έναρξη προενταξιακών διαπραγματεύσεων με την ΕΕ. Είναι κάτι που αξίζει να το αναδείξει κανείς ακόμη περισσότερο σε περίοδο απομόνωσης λόγω κορωνοϊού.
Θρίλερ με τη διεύρυνση
Έπαινοι Ροτ στη Βόρεια Μακεδονία για την επίλυση της διαμάχης με την Ελλάδα για το ονοματολογικό
"Τα Δυτικά Βαλκάνια είναι η εσωτερική αυλή της ΕΕ, που θέλουμε να τα σταθεροποιήσουμε με εργαλεία την ειρήνη και το κράτος δικαίου" τονίζει ο Μίχαελ Ροτ, ο οποίος ευχαρίστησε τη Βόρεια Μακεδονία γιατί κατά τη διάρκεια των προετοιμασιών επιλύθηκε η ιστορική διαμάχη για την ονομασία αποκαθιστώντας φιλικές σχέσεις με την γειτονική Ελλάδα. Έσπευσε ωστόσο να διευκρινίσει ότι ξεκινά ένας μακρύς και δύσκολος δρόμος, αλλά εάν η ΕΕ αφήσει να δημιουργηθεί στην περιοχή πολιτικό κενό, τότε θα σπεύσει να το γεμίσει κάποια άλλη δύναμη. Ο ομόλογός του Μπουγιάρ Οζμανί από τη Βόρεια Μακεδονία είχε πει τον περασμένο Φεβρουάριο ότι η πολιτική διεύρυνσης της ΕΕ έχει μετατραπεί σε θρίλερ μετά τις τρεις συνεχόμενες παρατάσεις της διαδικασίας, που μπλόκαραν τελευταία, τον Οκτώβριο του 2019, κυρίως η Γαλλία, η Δανία και η Ολλανδία.
Η οργή των υπολοίπων κρατών - μελών ήταν μεγάλη και η γερμανική κυβέρνηση φοβήθηκε ότι θα καταστρεφόταν μεγάλο πολιτικό κεφάλαιο. "Aλλά αντελήφθησαν ότι διέπραξαν ιστορικό λάθος" είπε ο Οζμανί μιλώντας στη DW. Όπως αναφέρει, μετά την απόρριψη, βίωσε κύμα αλληλεγγύης, διότι πολλές χώρες της ΕΕ διαισθάνθηκαν ότι η "Βόρεια Μακεδονία δεν έτυχε δίκαιης μεταχείρισης, ενώ η χώρα είχε ικανοποιήσει όλες τις προϋποθέσεις".
Ο χριστιανοδημοκράτης ευρωβουλευτής Μίχαελ Γκάλερ διατύπωσε το αίσθημα αδικίας με πιο δραστικό τρόπο. "Επί 25 χρόνια η χώρα μας έτεινε το χέρι και την αφήσαμε να ‘πεινάσει’, γι αυτό είναι ακόμη πιο σημαντικό να αφήσουμε τις διαπραγματεύσεις να ξεκινήσουν με τη Βόρεια Μακεδονία. Εκεί διακυβεύεται η αξιοπιστία της ενταξιακής διαδικασίας, επειδή ιδιαίτερα η κυβέρνηση των Σκοπίων έκανε ό,τι ακριβώς της ζητήθηκε". Για να καμφθούν οι αντιστάσεις της Γαλλίας και των άλλων χωρών η Κομισιόν πρότεινε αλλαγές σε θέματα διαδικασίας και συμπεριέλαβε την πρόβλεψη ότι σε περίπτωση πισωγυρίσματος θα μπορεί να διακοπεί η διαδικασία του προενταξιακού διαλόγου και ότι οι μεταρρυθμίσεις θα εξετάζονται όχι μόνο στα χαρτιά αλλά και κατά την εφαρμογή τους.
Όλα εξαρτώνται από τον κορωνοϊό
To οργανωμένο έγκλημα και η μεταρρύθμιση της δικαιοσύνης παραμένουν τα " αγκάθια" για την Αλβανία. Εδώ ο πρωθυπουργός της Αλβανίας 'Εντι Ράμα τον Φεβρουάριο στις Βρυξέλλες
"Διδαχθήκαμε πολλά από την ίδια διαδικασία με τη Βουλγαρία και τη Ρουμανία" σημειώνει ο Γκάλερ. 2Ήδη η Κροατία δυσκολεύτηκε και κλήθηκε να δώσει περισσότερα δείγματα έμπρακτης πίστης κατά τη μεταρρυθμιστική της πορεία". Από εκεί και μετά ο Γερμανός ευρωβουλευτής πιστεύει ότι οι δρόμοι της Αλβανίας και της Βόρειας Μακεδονίας κατά τη διάρκεια του προενταξιακού διαλόγου θα πρέπει να χωρίσουν. Το 2019 η Ολλανδία ήγειρε ενστάσεις στην επιθυμία της Αλβανίας να γίνει κράτος - μέλος της ΕΕ διότι είχε κακή εμπειρία με το οργανωμένο έγκλημα και τις σπείρες διακίνησης ναρκωτικών από τη χώρα. Οι αξιώσεις για μεταρρύθμιση της αλβανικής δικαιοσύνης και καταπολέμηση των εγκληματικότητας είναι ιδιαίτερα υψηλές.
Η Μάιντα Ρούγκε από το Ευρωπαϊκό Συμβούλιο για τις Εξωτερικές Σχέσεις θεωρεί το εναρκτήριο λάκτισμα των προενταξιακών διαπραγματεύσεων ιδιαίτερα την περίοδο του κορωνοϊού μια καλή είδηση. Διότι η Σερβία μπήκε στην κορυφή εκείνων που θεωρούν την ΕΕ ανίκανη και εξέφρασε τους στενούς δεσμούς της με την Κίνα. "Γι αυτό είναι σημαντικό για τους Ευρωπαίους να δείξουν ενεργητικά στους κατοίκους της περιοχής ότι το μέλλον τους βρίσκεται στην Ευρώπη και όχι στην Άπω Ανατολή ή τη Ρωσία". Ιδιαίτερα για τη Βόρεια Μακεδονία επισημαίνει η Ρούγκε ότι "δίνεται το μήνυμα στους μεταρρυθμιστές στη χώρα ότι η ΕΕ μετά από χρόνια αναμονής τηρεί τις υποσχέσεις της. Βέβαια οι εκλογές αναβλήθηκαν αλλά σε περίπτωση επανεκλογής του Ζόραν Ζάεφ η χώρα θα παραμείνει σε μεταρρυθμιστική ρότα".
Η συνέχιση της διαδικασίας ένταξης εξαρτάται ωστόσο από τις εξελίξεις στην κορωνοκρίση, υποστηρίζει η Μάιντα Ρούγκε. Κανείς δεν μπορεί να προβλέψει πώς θα είναι η ΕΕ πολιτικά και οικονομικά. Αποφασιστικής σημασίας θα είναι εάν παραμείνουν οι Ευρωπαίοι ενεργοί στα Δυτικά Βαλκάνια ή εάν ασχοληθούν μόνο με τα προβλήματά τους. Και βέβαια σημαντικός παραμένει ο ρόλος των ΗΠΑ και μένει να φανεί ποιες θα είναι οι εξελίξεις στην ευρύτερη περιοχή. Τα μηνύματα από το Βελιγράδι αφήνουν την εντύπωση ότι διεξάγεται αγώνας "πολιτικού αφηγήματος",  δηλαδή μια διαμάχη για το ποιος θα κυριαρχήσει στην περιοχή και πώς θα διαμορφώσει το μέλλον της. "Γι αυτό κανείς δεν πρέπει να υποτιμήσει τη σημασία του πολιτικού μηνύματος που δίνεται με την έναρξη του προενταξιακού διαλόγου για τις δύο βαλκανικές χώρες".
Μπάρμπαρα Βέζελ
Επιμέλεια: Ειρήνη Αναστασοπούλου
</doc>
<doc docid='dw_52908519' lang='ell' type='mono' source='https://www.dw.com/el/el/π-αλτμάιερ-εικονική-η-συζήτηση-για-κορωνομόλογο/a-52908519' term='κορωνοϊός'>
Ο Πέτερ Άλτμάιερ έχει μεγάλο φόρτο εργασίας αυτές τις δύσκολες ημέρες. Μαζί με τον υπουργό Οικονομικών Όλαφ Σολτς πέρασαν τις προάλλες ώρες μαζί μέχρι τα χαράματα για να διαμορφώσουν τις λεπτομέρειες του αστρονομικού ύψους πακέτο στήριξης της γερμανικής οικονομίας. Ο υπουργός Οικονομίας δεν αφήνει καμιά αμφιβολία ότι η γερμανική κυβέρνηση είναι αποφασισμένη να κάνει χρήση κάθε μέσου, ακόμη και αντισυμβατικού, προκειμένου να συγκρατήσει την κατάρρευση της οικονομίας.
“Περισσότερη Ευρώπη”
O Πέτερ Αλτμάιερ (δεξιά) με τον Όλαφ Σολτς κατάστρωσαν σχέδιο για τη διάσωση της γερμανικής οικονομίας από τις συνέπειες του κορωνοϊού
Ο κ. Αλτμάιερ βρήκε ωστόσο χρόνο να δώσει συνέντευξη στη Handelsblatt για να διαλύσει κάποιες λανθασμένες εντυπώσεις. Επιμένει ότι παρά την μαζική κρατική παρέμβαση, η κοινωνική οικονομία της αγοράς παραμένει η πιο επιτυχημένη αρχή διαμόρφωσης της οικονομίας. “Λόγω της κορωνοκρίσης δοκιμάζεται σοβαρά η λειτουργικότητα της οικονομίας της αγοράς” επισημαίνει ο Άλτμάιερ. “Ολόκληρες αγορές καταρρέουν, τζίροι, που μόλις πριν λίγες εβδομάδες εκτοξεύονταν στα ύψη, έπεσαν σε μηδενικά επίπεδα. Δεν πρόκειται για κανονικές συνθήκες της οικονομίας της αγοράς”. Ο Γερμανός υπουργός διευκρινίζει ότι τα μέτρα βοήθειας θα παραμείνουν η απόλυτη εξαίρεση, έχουν χρονικό προσδιορισμό και χρησιμεύουν “στο να ξεπεραστεί μια χρονικά συγκεκριμένη αλλά σοβαρή πρόκληση της οικονομίας μας”.
Τον ίδιο αγώνα δίνουν και οι χώρες της ΕΕ. “Πρέπει να ανοσοποιήσουμε την Ευρώπη” υπογραμμίζει ο Αλτμάιερ. “Η Ευρώπη είναι τμήμα της συλλογικής μας ταυτότητας, για πολιτικούς λόγους αλλά και οικονομικούς. Η ευρωπαϊκή εσωτερική αγορά αντιπροσωπεύει την παγκοσμιοποίηση, τον διεθνή καταμερισμό εργασίας.  Στην Ευρώπη χρωστάμε μεγάλο τμήμα της ευημερίας μας, αλλά αυτά τα επιτεύγματα  μπαίνουν τώρα σε σοβαρή δοκιμασία”. Για τον Πέτερ Αλτμάιερ ένα είναι σαφές, ότι στην κρίση “χρειαζόμαστε περισσότερη και όχι λιγότερη Ευρώπη, περισσότερη και όχι λιγότερη διεθνή αλληλεγγύη”.
“Καινοτομία σημαντικότερη από επιδοτήσεις”
Στο επίκεντρο η ανάπτυξη γερμανικών και ευρωπαϊκών στρατηγικών για τη στήριξη της βιομηχανίας
Περισσότερη Ευρώπη, σημαίνει και κορωνομόλογο; “Αυτό είναι στην αρμοδιότητα του υπουργού Οικονομικών, αλλά είμαστε όλοι αποφασισμένοι να εμποδίσουμε επανάληψη της κρίσης χρέους, όπου είναι εφικτό” απαντά. “Με ποια εργαλεία θα συμβεί, θα το συζητήσουμε. Αλλά συμβουλεύω προσοχή στα διάφορα δήθεν ιδιοφυή σχέδια. Με την ομπρέλα προστασίας της Ευρωπαϊκής Κεντρικής Τράπεζας και με τα μέτρα που αποφάσισε η Γερμανία ως ηγετική οικονομική δύναμη, έχουμε δώσει ένα ισχυρό μήνυμα για τη σταθερότητα του ευρώ. Η συζήτηση για ευρωομόλογο είναι εικονική συζήτηση”. Ο Ισπανός πρωθυπουργός Πέδρο Σάντσεθ, η χώρα του οποίου δοκιμάζεται ιδιαίτερα από τον κορωνοϊό, ζήτησε ένα νέο σχέδιο Μάρσαλ για την Ευρώπη.
Ο Πέτερ Αλτμάιερ παραδέχεται ότι η ευρωπαϊκή αλληλεγγύη είναι σημαντική κι αυτό φαίνεται από τα ισχυρά εργαλεία που διαθέτει η Ευρώπη, όπως ο Ευρωπαϊκός Μηχανισμός Σταθερότητας ESM και η βοήθεια από την Ευρωπαϊκή Κεντρική Τράπεζα, όπως τονίζει. “Αλλά μακροπρόθεσμα δεν μπορεί να συνεχιστεί έτσι, χωρίς ενίσχυση της διεθνούς ανταγωνιστικότητας των οικονομιών της ΕΕ. Γι αυτό η επεξεργασία ευρωπαϊκής στρατηγικής στο πεδίο της βιομηχανίας ανήκει στα βασικά σχέδια της γερμανικής προεδρίας (το δεύτερο εξάμηνο του 2020) στον οικονομικό τομέα. Η καινοτομία είναι σημαντικότερη από τις επιδοτήσεις, και σε αυτόν τον τομέα ετοιμάζουμε σχέδια”.
Ειρήνη Αναστασοπούλου/ Ηandelsblatt
</doc>
<doc docid='dw_52907991' lang='ell' type='mono' source='https://www.dw.com/el/el/ερντογάν-η-σκηνοθετημένη-προσφυγική-κρίση/a-52907991' term='κορωνοϊός'>
«Ο πρόεδρος Ερντογάν υποσχέθηκε σε πρόσφυγες και μετανάστες ελεύθερη διέλευση στην Ελλάδα. Τώρα οι τουρκικές αρχές τούς επιστρέφουν πίσω στην Κων/πολη, όπου βρίσκονται πλέον εγκλωβισμένοι χωρίς λεφτά και ελπίδα. Ο μεγάλος κερδισμένος είναι ο τούρκος πρόεδρος και η ΕΕ θα πρέπει τώρα να πληρώσει», γράφει η Die Welt με τίτλο «Τα θύματα της σκηνοθετημένης από τον Ερντογάν προσφυγικής κρίσης».
Η γερμανική εφημερίδα παρατηρεί: «Μέσα σε λίγες μέρες περίπου 20.000 άνθρωποι ήρθαν στα σύνορα. Τούρκοι στρατιώτες τούς διέθεσαν βάρκες και έριξαν ακόμα και δακρυγόνα σε έλληνες στρατιώτες. Κι αν κάποιος πρόσφυγας αποκαμωμένος από τη προσπάθεια αποτύγχανε να περάσει κολυμπώντας τον Έβρο, τούρκοι στρατιώτες τον πίεζαν να ξαναπροσπαθήσει. Λίγες εβδομάδες αργότερα οι ίδιοι στρατιώτες μετέφεραν τους πρόσφυγες πίσω στην Κων/πολη. Η σκηνοθετημένη προσφυγική κρίση στα σύνορα με την ΕΕ είχε τελειώσει. Διότι την περασμένη Τρίτη ο πρόεδρος Ερντογάν πήρε αυτά που ήθελε. Περισσότερα χρήματα από την ΕΕ για πρόσφυγες και μετανάστες στην Τουρκία».
SZ: «Ιδανικές συνθήκες για μια καταστροφή»
Aν φτάσει ο κορωνοϊός στα προσφυγικά κέντρα των νησιών το ελληνικό σύστημα υγείας δεν θα αντέξει, εκτιμά η SZ - Εικόνα από τη Μόρια της Λέσβου
«Προς το παρόν δεν υπάρχει κρούσμα κορωνοϊού στους προσφυγικούς καταυλισμούς του Αιγαίου. Σε περίπτωση όμως που υπάρξει, τότε το ελληνικό σύστημα υγείας θα οδηγηθεί στα όριά του», επισημαίνει σε άρθρο με τίτλο «Ιδανικές συνθήκες για μια καταστροφή» η Süddeutsche Zeitung.
H εφημερίδα του Μονάχου σημειώνει: «Οι συνεργάτες των οργανώσεων αρωγής εκτιμούν ότι πρόσφυγες και μετανάστες θα πρέπει να μεταφερθούν από τα νησιά στην ηπειρωτική χώρα, δίνοντας προτεραιότητα σε ασθενείς και αδύναμους. Θεωρούν ότι βρίσκεται στην ευθύνη της ελληνικής κυβέρνησης και της ΕΕ να το πράξει. Σε περίπτωση που σημειωθούν κρούσματα σε σειρά νησιών τότε θα υπάρξουν επιπτώσεις για το ελληνικό σύστημα υγείας. Ο υπουργός Οικονομικών Χρήστος Σταϊκούρας διατείνεται ότι η χώρα είναι οικονομικά θωρακισμένη για να καταπολεμήσει την πανδημία και ότι οι όποιες οικονομικές ζημιές είναι αναστρέψιμες. Το ερώτημα για το μέγεθος των οικονομικών συνεπειών εξαρτάται σε μεγάλο βαθμό από τη διάρκεια περιορισμών στα ταξίδια, μιας ο τουρισμός συμβάλλει με 25% στο ελληνικό ΑΕΠ. Σε περίπτωση που η καλοκαιρινή περίοδος καθυστερήσει ή αναβληθεί τότε αυτό θα είναι μοιραίο για τα πρόσφατα σημάδια ανάκαμψης της ελληνικής οικονομίας».
Οι όροι της Αθήνας για τις ενταξιακές διαπραγματεύσεις με την Αλβανία
H Aθήνα εξακολουθεί να ανησυχεί για την ελληνική μειονότητα στην Αλβανία
«Οι επικείμενες ενταξιακές διαπραγματεύσεις με τη Βόρεια Μακεδονία και την Αλβανία αποτελούν ένα σημαντικό θετικό μήνυμα για τα δυτικά Βαλκάνια, τα οποία αισθάνονται ότι λόγω της κρίσης του κορωνοϊού, έχουν αφεθεί από την ΕΕ στη τύχη τους, γράφει η Handelsblatt με τίτλο «Επίκεινται ενταξιακές διαπραγματεύσεις με Βόρεια Μακεδονία και Αλβανί.
Η οικονομική εφημερίδα παρατηρεί: «Πρόκειται για ορόσημο στην πολιτική διεύρυνσης της ΕΕ. Η απόφαση για την έναρξη ενταξιακών διαπραγματεύσεων βρίσκεται στην αρμοδιότητα των χωρών-μελών, οι οποίες μέχρι τη Δευτέρα δεν είχαν ακόμα συμφωνήσει. Επί σειρά ετών η Ελλάδα έθετε βέτο στην ένταξη της Βόρειας Μακεδονίας, λόγω του ονοματολογικού. Όταν λύθηκε το ζήτημα αυτό, προέβαλε αντιρρήσεις η Γαλλία, από κοινού με την Ολλανδία και την Δανία , ζητώντας μεταρρύθμιση της διαδικασίας ένταξης. Το περασμένο Σαββατοκύριακο ήταν και πάλι η Ελλάδα που προκάλεσε προβλήματα λόγω των ανησυχιών για την ελληνική μειονότητα στην Αλβανία. Για το λόγο αυτό το πράσινο φως στις ενταξιακές διαπραγματεύσεις συνοδεύθηκε από έναν ακόμα όρο. Η χώρα θα πρέπει να ολοκληρώσει τη μεταρρύθμιση του εκλογικού της συστήματος πριν την επίσημη έναρξη των διαπραγματεύσεων».
Στέφανος Γεωργακόπουλος
</doc>
<doc docid='dw_52903638' lang='ell' type='mono' source='https://www.dw.com/el/el/επιτακτική-η-εξομάλυνση-της-παραγωγικής-δραστηριότητας/a-52903638' term='κορωνοϊός'>
Για τον επιφανή γερμανό οικονομολόγο και επικεφαλής του ινστιτούτου Ifo του Μονάχου Κλέμενς Φουστ τα πράγματα είναι ξεκάθαρα. Όπως είπε σε αποκλειστική του συνέντευξη στη Deutsche Welle, οδηγούμεθα αναπόφευκτα σε αναβίωση της κρίσης του 2008/ 2009. Και όχι μόνο.
«Φοβάμαι ότι πρόκειται για ένα πιθανό σενάριο. Ενδέχεται όμως τα πράγματα να είναι και πολύ χειρότερα. Γι΄ αυτό και είναι πολύ σημαντικό το πώς διαχειριζόμαστε την κρίση. Για να διαφυλαχτεί η δημόσια υγεία μειώνεται δραστικά η οικονομική δραστηριότητα. Πρέπει όμως την ίδια ώρα να εξετάζουμε και πώς θα την αυξήσουμε και πάλι σταδιακά ή έστω εν μέρει».
Χωρίς προηγούμενο η κρίση
O επικεφαλής οικονομολόγος του Ινστιτούτου Ifo του Μονάχου, Κλέμενς Φουστ
Τι εύρος ενδέχεται να έχει η αναμενόμενη ύφεση; «Εάν εξέλθουμε σύντομα από αυτό το shutdown τότε οι απώλειες θα κυμανθούν στο 5-6% του ΑΕΠ. Αυτό σημαίνει ότι θα είναι λίγο παραπάνω απ΄ ό,τι στο απόγειο της τελευταίας οικονομικής κρίσης. Εάν όμως το shutdown κρατήσει περισσότερο, για παράδειγμα τρεις μήνες και στη συνέχεια απαιτηθούν και μερικοί μήνες ακόμη μέχρι να εξομαλυνθεί η κατάσταση, τότε οι οικονομικές επιδόσεις μπορεί να μειωθούν έως και κατά 20%. Αυτό το ξαναζήσαμε μόνον στην παγκόσμια οικονομική κρίση της δεκαετίας του 1930. Στην μεταπολεμική ιστορία της Γερμανίας δεν είδαμε ποτέ κάτι τέτοιο. Το δυσμενές αυτό σενάριο επισείει τον κίνδυνο οικονομικής αποσταθεροποίησης. Αυτό δεν επιτρέπεται να συμβεί».
Προκειμένου να αποφευχθεί αυτό το worst case scenario η γερμανική κυβέρνηση ανακοίνωσε χθες Δευτέρα ένα ευρύ πακέτο μέτρων για τη στήριξη της οικονομίας, με τη συνολική «δύναμη πυρός» να φτάνει τα 1,2 τρις ευρώ. Αρκούν τα εξαγγελθέντα μέτρα για να περιοριστούν οι ζημίες;
«Είναι ένα καλό πακέτο, αλλά δεν αρκεί. Το πρόβλημα έγκειται στο ότι ενώ παγώνουμε τρόπον τινά την οικονομία και μειώνουμε την παραγωγή, το δημόσιο χρήμα δεν μπορεί να αντισταθμίσει τις απώλειες. Τα πακέτα βοήθειας στοχεύουν απλώς στο να βοηθήσουν τις επιχειρήσεις να επιβιώσουν σε αυτή τη φάση και, κυρίως, να συνδράμουν μικρές επιχειρήσεις και αυτοαπασχολούμενους. Το γεγονός όμως ότι η παραγωγή έχει σταματήσει δεν αλλάζει. Τα κόστη που έχουμε συμπεριλάβει στην έρευνά μας αντιστοιχούν στο κόστος αυτής της στασιμότητας. Πρέπει λοιπόν να φροντίσουμε για το exit από το shutdown, χωρίς όμως να παραμελήσουμε την καταπολέμηση της επιδημίας. Δεν είναι εύκολο και πρέπει να αναπτύξουμε στρατηγικές. Εάν παραταθεί το shutdown δεν θα μπορεί να μας βοηθήσει κανένα πακέτο της κυβέρνησης».
Μάσκες και τεστ για όλους;
Μερικές χώρες όπως η Ιαπωνία και η Νότια Κορέα έχουν προχωρήσει σε πιο αποτελεσματικά μέτρα πχ. χορήγηση μασκών σε όλους
Ποια μορφή θα μπορούσαν όμως να έχουν αυτές οι στρατηγικές; «Θα μπορούσαμε, για παράδειγμα, να μοιράσουμε μάσκες σε όλο τον πληθυσμό και να πραγματοποιήσουμε μαζικά τεστ. Την ίδια ώρα να προχωρήσουμε σε απολύμανση των δημόσιων χώρων. Ορισμένες χώρες στην ανατολική Ασία το έχουν κάνει ήδη. Σε Ιαπωνία και Νότια Κορέα χρησιμοποιούν πολύ περισσότερες μάσκες απ΄ ότι σε εμάς. Καταρχήν πρέπει να τις διαθέτεις βέβαια. Προέχει δηλαδή η παραγωγή αυτών των μασκών από τη βιομηχανία. Όπως υποστηρίζουν πολλοί λοιμωξιολόγοι και γιατροί, εάν φορούσαν όλοι μάσκες τότε θα μπορούσαμε να αυξήσουμε πολύ πιο γρήγορα την οικονομική δραστηριότητα απ΄ ό,τι εάν δεν φοράμε».
Πριν ξεσπάσει η πανδημία, η παγκόσμια οικονομία κινούνταν στον αστερισμό της προστασίας του κλίματος. Στην παρούσα φάση και με φόντο τη μείωση της παραγωγής και των μετακινήσεων οι επιπτώσεις για το περιβάλλον είναι άκρως θετικές. Τι σημαίνει αυτό για την οικονομία όταν θα έχει περάσει αυτή η κρίση;
«Εάν έρθει όντως μια πολύ βαθιά οικονομική κρίση, τότε οι φιλικές προς το περιβάλλον πολιτικές θα περάσουν μάλλον σε δεύτερη μοίρα», εκτιμά ο Κλέμενς Φουστ. «Έτσι ήταν και κατά τη διάρκεια της οικονομικής κρίσης. Η προστασία του κλίματος είναι ένα μεσοπρόθεσμο, παγκόσμιο πρόβλημα. Σήμερα όμως είμαστε αντιμέτωποι με μια κρίση που εγκυμονεί κινδύνους βραχυπρόθεσμης αποσταθεροποίησης της οικονομίας. Προέχει λοιπόν καταρχάς η αντιμετώπιση της παρούσας κρίσης. Η προστασία του κλίματος περνά σε δεύτερη μοίρα».
Ίνζα Βρέντε
Επιμέλεια: Κώστας Συμεωνίδης
</doc>
<doc docid='dw_52900149' lang='ell' type='mono' source='https://www.dw.com/el/el/aυστηρή-καραντίνα-πλέον-και-στη-βρετανία/a-52900149' term='κορωνοϊός'>
Μετά από δισταγμούς και αντιστάσεις, η βρετανική κυβέρνηση προχώρησε στην απομόνωση της χώρας επιβάλλοντας αυστηρή καραντίνα και τερματισμό εργασιών κάτους και ιδιωτών με τη χρήση ακόμη και αστυνομικών μέτρων.
Ο Μπόρις Τζόνσον επείσθη από τους υπουργούς του που πίεζαν για τη λήψη αυστηρών μέτρων, ανάλογων των όσων επέβαλαν οι σοβαρά πληττόμενες χώρες της Ευρώπης και προχώρησε στην δια νόμου απαγόρευση κάθε δραστηριότητας καθώς και τον περιορισμό δημοκρατικών ελευθεριών, μια πρωτοφανή ενέργεια στην ιστορία της χώρας τα τελευταία εκατό χρόνια.
Τα μέτρα περιλαμβάνουν κλείσιμο όλων των υπηρεσιών και καταστημάτων εκτός των σούπερ μάρκετ, ταχυδρομείων και γραφείων τελετών, μειωμένα δρομολόγια των μέσων μεταφοράς, μετρό και λεωφορείων, απαγόρευση της κυκλοφορίας και υποχρεωτικό εγκλεισμό των πολιτών στα σπίτια τους, με εξαίρεση μόνο έξοδο για αγορά ειδών πρώτης ανάγκης, τροφίμων και φαρμάκων.
Ριζικές αλλαγές στο παγκοσμοποιημένο οικονομικό μοντέλο
Πρωτοφανή στη βρετανική ιστορία τα μέτρα που ανακοίνωσε ο Μπόρις Τζόνσον για τον κορωνοϊό
Τα νέα αυστηρά μέτρα θα ισχύσουν καταρχάς για τρεις εβδομάδες. Υπάρχει ωστόσο η πρόβλεψη να επεκταθούν, αν η αύξηση κρουσμάτων και θανάτων από τον κορωνοϊό συνεχιστεί με τον παρόντα ρυθμό.
Η τραγική εμπειρία της θανατηφόρου πανδημίας θα επιφέρει τεκτονικές αλλαγές στο οικονομικό μοντέλο των ανοιχτών συνόρων και της παγκοσμιοποίησης που εφαρμόζεται τα τελευταία τριάντα χρόνια. Σε επίπεδο κοινωνίας θα επιτείνει την ξενοφοβία και τον ρατσισμό στις χώρες της Δύσης, προειδοποιούν οι ειδικοί.
Το αναπάντητο έως αυτή τη στιγμή ερώτημα είναι αν θα επιστρέψουμε στο μοντέλο του κλειστού  κράτους - έθνους και αν η παγκοσμιοποίηση και το ελεύθερο εμπόριο θα πεταχθούν στον κάλαθο των αχρήστων. Ή άραγε θα επιμείνουμε στο ίδιο οικονομικό μοντέλο, που μας οδήγησε όμως στο σημείο που βρισκόμαστε;
Μαρία Καστρισιανάκη, Λονδίνο
</doc>
<doc docid='dw_52900437' lang='ell' type='mono' source='https://www.dw.com/el/el/γαλλία-αναλώσιμοι-εργαζόμενοι-στην-εποχή-του-κορωνοϊού/a-52900437' term='κορωνοϊός'>
Από την περασμένη εβδομάδα η Χέντα έχει την εντύπωση ότι δίνει έναν άνισο αγώνα. Όχι μόνο γιατί κάθε μέρα εκατοντάδες πελάτες τρέχουν σε ένα υποκατάστημα σούπερ μάρκετ Monoprix, που εργάζεται εδώ και 17 χρόνια στο νότιο Παρίσι, αλλά γιατί αισθάνεται ότι οι προϊστάμενοί της, την έχουν αφήσει μόνη της σε αυτόν τον άνισο αγώνα με τον κορωνοϊό. Στο σούπερ μάρκετ δεν έχουν πάρει μέτρα για να προστατεύσουν τους εργαζομένους.
Αυτοσχέδιο προστατευτικό κάλυμα για υπαλλήλους σε γαλλικό σούπερ μάρκετ
Δεν είναι η μόνη που αισθάνεται έτσι. Παρά την απαγόρευση κυκλοφορίας που ισχύει στη Γαλλία, πολλοί εργάζονται κάτω από παρόμοιες συνθήκες. Κάποιοι απειλούν ότι δεν θέλουν να συνεχίσουν να εργάζονται κάτω από αυτές τις συνθήκες. Κάτι τέτοιο θα έβαζε ακόμα μεγαλύτερο φρένο στην οικονομία της Γαλλίας, που ούτως ή άλλως πλήττεται.
«Είμαστε απλά αναλώσιμοι. Μας στέλνουν στο μέτωπο χωρίς να μας δίνουν να μέσα για να προστατευθούμε έστω και λίγο από τον κορωνοϊό» δηλώνει η 57χρονη ταμίας στην DW. «Ο διευθυντής μας δεν φρόντισε τις πρώτες ημέρες να προμηθευτεί μάσκες και αντισηπτικά. Έπρεπε να το κάνω μόνη μου. Κι εμείς οι υπάλληλοι έπρεπε μόνοι μας να φροντίσουμε ώστε να μην μπαίνουν πολλοί πελάτες ταυτόχρονα μέσα στο μαγαζί».
Δεν θέλουν να πάνε στη δουλειά ταχυδρόμοι και αστυνομικοί
Ουρές καταναλωτών συνωστίζονται για τις βασικές αγορές
Στη Γαλλία από την περασμένη εβδομάδα είναι κλειστά μπαρ και εστιατόρια και από την περασμένη Δευτέρα σχολεία και πανεπιστήμια. Από την περασμένη Τρίτη ισχύει μερική απαγόρευση εξόδου για δυο εβδομάδες αλλά πολύ πιθανώς να παραταθεί.
Δεν είναι όμως μόνο οι εργαζόμενοι στα σούπερ μάρκετ που παραπονούνται ότι δεν έχουν ληφθεί τα απαραίτητα μέτρα προστασίας από τον κορωνοϊό. Για το ίδιο θέμα εκφράζουν παράπονα και οι εργαζόμενοι σε τράπεζες, στο ταχυδρομείο και την αστυνομία. Κάποιοι ταχυδρόμοι αρνήθηκαν να συνεχίσουν τη δουλειά τους και κάποιοι αστυνομικοί δηλώνουν πως δεν έχουν πλέον διάθεση να κάνουν ελέγχους για να διαπιστώνουν εάν τηρείται το μέτρο της απαγόρευσης εξόδου. «Η κυβέρνηση μάς απαγορεύει κατά τη διάρκεια των ελέγχων να φοράμε μάσκα στο πρόσωπο και γάντια – εκτός αν κάποιος έχει ο ίδιος συμπτώματα ή έχει δηλώσει ότι έχει κορωνοϊό».
Από την άλλη πλευρά, ο Πατρίκ Μαρτάν, αντιπρόεδρος της Ένωσης Εργοδοτών Medef δηλώνει ότι τόσο οι μάσκες όσο και τα γάντια και τα αντισηπτικά είναι δυσεύρετα στην αγορά. Για το λόγο αυτό όταν αυτά υπάρχουν στην αγορά πηγαίνουν πρώτα στους τομείς της υγείας. «Πολλές από τις 100.000 επιχειρήσεις που είναι μέλη μας προσπαθούν να βρουν όλα αυτά τα μέσα προστασίας. Είναι και για το δικό τους όφελος» δηλώνει στην DW.
Με μπόνους στη δουλειά
Εκνευρισμός και στους αστυνομικούς γιατί κάνουν ελέγχους χωρίς μάσκες
H κυβέρνηση απευθύνει έκκληση στους εργαζόμενους να συνεχίσουν να πηγαίνουν στη δουλειά τους. Και μάλιστα δίνει τη δυνατότητα στις επιχειρήσεις να δίνουν και ένα μπόνους 1.000 ευρώ. Η δυνατότητα αυτή δόθηκε πριν από ένα χρόνο σαν απάντηση για τις διαμαρτυρίες των Κίτρινων Γιλέκων.
Ο κοινωνιολόγος Ρεμί Ουντγκιρί, γενικός διευθυντής της συμβουλευτικής εταιρείας Sociovision, θεωρεί ότι είναι απαραίτητη η οικονομική στήριξη των εργαζομένων στις επιχειρήσεις που πρέπει να παραμείνουν ανοιχτές, όπως τα σούπερ μάρκετ. «Οι εργαζόμενοι της πρώτης γραμμής αισθάνονται ότι ούτως ή άλλως δεν τους μεταχειρίζονται σωστά. Από τη μια πλευρά είναι περισσότερο από όλους εκτεθειμένοι στον κίνδυνο να κολλήσουν και από την άλλη πλευρά είναι αυτοί που συχνά κερδίζουν τα λιγότερα χρήματα σε μια κοινωνία και αισθάνονται περιθωριοποιημένοι.
Η Χέντα πάντως, αν και όπως λέει φοβάται κάθε φορά που στη δουλειά, θα συνεχίσει να το κάνει γιατί όπως λέει η χώρα τους χρειάζεται. Και ίσως και το δικό της σούπερ μάρκετ ακολουθήσει το παράδειγμα ενός άλλου σούπερ μάρκετ που έδωσε τελικά μπόνους στους εργαζομένους του από 1.000. Μόνο έτσι, όπως λέει, μπορούν να κρατηθούν ανοιχτά τα σούπερ μάρκετ.
Λίζα Λουί
Επιμέλεια: Μαρία Ρηγούτσου
</doc>
<doc docid='dw_52897512' lang='ell' type='mono' source='https://www.dw.com/el/el/πώς-μπορούν-να-αξιοποιηθούν-τα-400-δις-τουesm/a-52897512' term='κορωνοϊός'>
Μετά τη χθεσινή ιστορική απόφαση του Συμβουλίου Εcofin της ΕΕ να αναστείλει τους δημοσιονομικούς κανόνες του Συμφώνου Σταθερότητας και Ανάπτυξης, επιτρέποντας με τον τρόπο αυτό στα κράτη μέλη να αυξήσουν τις δημόσιες δαπάνες, τη «σκυτάλη» παίρνει σήμερα το Εurogroup, το οποίο θα αναζητήσει και άλλα εργαλεία για την αντιμετώπιση των σοβαρών επιπτώσεων του κορωνοϊού στην ευρωπαϊκή οικονομία.
Η απάντηση της ευρωζώνης στην κρίση θα είναι «χωρίς όρια και με πολύ αλληλεγγύη μεταξύ των κρατών μελών, δήλωσε στη Λισαβόνα o πρόεδρος του Εurogroup, Mάριο Σεντένο, ο οποίος θα προεδρεύσει της σημερινής τηλεδιάσκεψης των υπουργών Οικονομικών.
Τις τελευταίες μέρες κορυφαίοι Ευρωπαίοι αξιωματούχοι, όπως ο πρόεδρος του Ευρωπαϊκού Συμβουλίου, Σαρλ Μισέλ και η πρόεδρος της Κομισιόν, Ούρσουλα φον ντερ Λάιεν ανέβασαν με δηλώσεις τους ψηλά τον πήχη των προσδοκιών, ωστόσο αν τα κράτη μέλη πάνε μακριά και κατά πόσο στην από κοινού αντιμετώπιση της κρίσης θα πρέπει να επιβεβαιωθεί στην πράξη, κάτι που αυτή τη στιγμή δεν πρέπει να θεωρείται δεδομένο.
Θα εκδοθεί τελικά κοινό ευρωομόλογο;
«Xωρίς όρια και με πολύ αλληλεγγύη μεταξύ των κρατών-μελών» η απάντηση του Eurogroup σύμφωνα με τον επικεφαλής του, Μάριο Σεντένο
Στο σημερινό Εurogroup, που θα ξεκινήσει αργά το απόγευμα, οι συζητήσεις αναμένεται να επικεντρωθούν στο πώς θα μπορούσαν να αξιοποιηθούν τα περίπου 400 δισ. ευρώ, που διαθέτει σε εγγυήσεις ο Ευρωπαϊκός Μηχανισμός Σταθερότητας (ESM). Η αποστολή του εν λόγω ταμείου περιορίζεται σήμερα στη διάσωση χωρών με δημοσιονομικό εκτροχιασμό, οι οποίες υποχρεώνονται στην εφαρμογή μνημονίου προσαρμογής, όπως έγινε τα προηγούμενα χρόνια με την Ελλάδα και άλλες χώρες.
Πολλές κυβερνήσεις της ευρωζώνης, επικαλούμενες «εξαιρετικές περιστάσεις» λόγω της κρίσης του κορωνοϊού, ζητούν τώρα τη διεύρυνση του ρόλου του Ταμείου ώστε να μπορέσει να στηρίζει χώρες αλλά και την ανάκαμψη της ευρωπαϊκής οικονομίας χωρίς μνημόνια.
Ο Ευρωπαϊκός Μηχανισμός Σταθερότητας θα μπορούσε να χρησιμοποιηθεί επίσης για την έκδοση ενός κοινού ευρωομολόγου για την αντιμετώπιση των επιπτώσεων της κρίσης. Ωστόσο στο θέμα του ευρωομολόγου θα πρέπει να καμφθούν οι πάγιες αντιρρήσεις των χωρών του βορρά, οι οποίες εμφανίζονται ιδιαίτερα επιφυλακτικές σε οποιαδήποτε μορφή αμοιβαιοποίησης χρέους.
Nίκος Μπέλλος, Βρυξέλλες
</doc>
<doc docid='dw_52896912' lang='ell' type='mono' source='https://www.dw.com/el/el/χωρίς-περιοριστικά-μέτρα-η-σουηδία-αδιαφορία-ή-άγνοια/a-52896912' term='κορωνοϊός'>
Ο σουηδός πρωθυπουργός Στέφαν Λεβέν ήταν σαφής: «Ο ιός εξαπλώνεται όλο και περισσότερο. Η ζωή, η υγεία και οι θέσεις εργασίας τίθενται σε κίνδυνο. Στο εξής περισσότεροι άνθρωποι θα νοσήσουν και περισσότεροι θα πουν το τελευταίο αντίο στους ανθρώπους τους», είπε το βράδυ της Κυριακής σε τηλεοπτικό του διάγγελμα προς το έθνος.
Σύμφωνα με τη σουηδική υγειονομική υπηρεσία, στη Σουηδία έχουν καταγραφεί στο μεταξύ πάνω από 2.000 επιβεβαιωμένα κρούσματα ενώ ο αριθμός των θυμάτων ανέρχεται στους 25.
Παρά τους αριθμούς αυτούς όμως και σε αντίθεση με τις άλλες ευρωπαϊκές χώρες ο δημόσιος βίος στη Σουηδία δεν έχει παραλύσει. Μέχρι στιγμής η συγκυβέρνηση στη Στοκχόλμη δεν ανακοίνωσε απαγορεύσεις κυκλοφορίας και περιορίζεται μόνον σε συστάσεις. Οι πολίτες καλούνται απλώς να παραμένουν σπίτια τους, να αποφεύγουν τις περιττές μετακινήσεις και να περιορίσουν τις κοινωνικές τους επαφές με ηλικιωμένους.
Ανοικτά καταστήματα
Μέχρι στιγμής δεν έχει απαγορευθεί η κυκλοφορία αλλά γίνονται μόνο συστάσεις - Στη φωτογραφία ο πρωθυπουργός Στέφαν Λέβεν
Εστιατόρια και καταστήματα παραμένουν ανοιχτά, η είσοδος ευρωπαίων πολιτών στη Σουηδία εξακολουθεί να επιτρέπεται, όπως και εκδηλώσεις έως και 500 ατόμων. Παιδικοί σταθμοί και σχολεία έως και την ένατη τάξη λειτουργούν κανονικά ενώ εν όψει των διακοπών του Πάσχα τα χιονοδρομικά κέντρα ετοιμάζονται να πλημμυρίσουν από κόσμο.
Ωστόσο δεν φαίνεται να αντιμετωπίζουν όλοι οι Σουηδοί με την ίδια χαλαρότητα την πανδημία που έχει σκοτώσει χιλιάδες ανθρώπους σε όλο τον κόσμο. «Αυτό είναι τρέλα! Φοβάμαι να είμαι στη Σουηδία την εποχή του κορωνοϊού», αναφέρει μια οργισμένη ανάρτηση στο Twitter που συνοδεύεται από μια φωτογραφία από γεμάτα μπαρ και εστιατόρια και νεαρούς να συνωστίζονται.
Η συντάκτρια της σουηδικής ειδησεογραφικής πλατφόρμας The Local ελπίζει ότι η χώρα της θα ακολουθήσει σύντομα το παράδειγμα της Γερμανίας. «Πιστεύω ότι το χρειαζόμαστε και εμείς», γράφει η Κάθριν Έντουαρντς, επικρίνοντας την ίδια ώρα το διάγγελμα του πρωθυπουργού, χαρακτηρίζοντάς το «ανεπαρκές».
Υπό ασφυκτικές πιέσεις τελεί τις τελευταίες μέρες ο κορυφαίος λοιμωξιολόγος της χώρας Άντερς Τεγκνέλ. Στις 5 Μαρτίου είχε ανακοινώσει ότι η εξάπλωση της επιδημίας είχε φτάσει πλέον προφανώς στο αποκορύφωμά της. Εκείνη τη μέρα η χώρα μετρούσε μόλις 94 κρούσματα. Σήμερα είναι πάνω από 2.000. Στις 18 Μαρτίου εξηγούσε σε τηλεοπτική του συνέντευξη ότι μέλη οικογενειών που ζουν κάτω από την ίδια στέγη μπορούν να συνεχίσουν να πηγαίνουν ακίνδυνα στο σχολείο ή στη δουλειά τους. Η συνέντευξη είχε προκαλέσει καταιγισμό αντιδράσεων.
Γεμάτα χιονοδρομικά
Tι θα γίνει με τα χιονοδρομικά κέντρα της Σουηδίας;
Εν όψει των επικείμενων διακοπών του Πάσχα οπότε πολλοί Σουηδοί πάνε παραδοσιακά για σκι, αρκετοί διαχειριστές χιονοδρομικών κέντρων ζητούν από μόνοι τους να μπει ένα πιο αυστηρό πλαίσιο. Όπως μετέδωσε ο δημόσιος τηλεοπτικός σταθμός SVT, το χιονοδρομικό κέντρο Jämtland Härjedalen ζητά από τις υγειονομικές υπηρεσίες να προχωρήσει στη λήψη μέτρων όσον αφορά τις μετακινήσεις και συναθροίσεις. Μέχρι και το περασμένο Σαββατοκύριακο εκατοντάδες τουρίστες διασκέδαζαν στα Après-Ski-Clubs της περιοχής. Μετά τη γενική κατακραυγή που προκάλεσε το θέμα, πολλά εστιατόρια, μπαρ και κλαμπ έκλεισαν.
Πάντως, όπως σημειώνει η δημοσιογράφος Κάθριν Έντουαρντς, οι τρομακτικές εικόνες  από την Ιταλία οδηγούν στο μεταξύ όλο και περισσότερους Σουηδούς να μένουν σπίτια τους από μόνοι τους, ανεξάρτητα από τις συστάσεις των αρχών. Στη Στοκχόλμη οι δρόμοι είναι άδειοι ενώ τα περισσότερα σινεμά και θέατρα έχουν κλείσει παρότι δεν υπάρχει σχετική κυβερνητική απόφαση.
Στη γειτονική Δανία, αντίθετα, η κυβέρνηση επέβαλε γενικό shutdown. Στις 14 Μαρτίου η πρωθυπουργός Φρέντεριξεν, την οποία τοπικά μέσα αποκαλούν «στρατηγό στη μάχη κατά του κορωνοϊού», διέταξε το κλείσιμο των συνόρων. Εκδηλώσεις άνω των 100 ατόμων έχουν απαγορευτεί ενώ πανεπιστήμια, σχολεία, παιδικοί σταθμοί, βιβλιοθήκες και πολιτιστικά κέντρα έχουν κατεβάσει ρολά.
Άστριντ Πράνγκε ντε Ολιβέιρα
Επιμέλεια: Κώστας Συμεωνίδης
</doc>
<doc docid='dw_52895860' lang='ell' type='mono' source='https://www.dw.com/el/el/τέρμα-οι-πτήσεις-και-για-τον-γερμανό-υπεξ/a-52895860' term='κορωνοϊός'>
Ο απολογισμός ακούγεται εντυπωσιακός. Στα πρώτα δύο χρόνια που βρίσκεται στο πηδάλιο της γερμανικής διπλωματίας ο Χάικο Μάας έχει κάνει 190 ταξίδια. Βρέθηκε στην Ιαπωνία, την Κίνα, το Ιράν, τη Λιβύη, την Κολομβία και κάμποσες φορές στις ΗΠΑ. Στο Μάλι επισκέφθηκε τους Γερμανούς στρατιώτες στην έρημο και είδε στην καναδική Αρκτική τους πάγους να λιώνουν. Συνολικά κάλυψε 553.782 χιλιόμετρα ο Γερμανός σοσιαλδημοκράτης πολιτικός. Έκανε δηλαδή13 φορές τον γύρο της γης.
Καθηλωμένος στο γραφείο του
Πλέον ο Χάικο Μάας οργανώνει τις επαφές του από το γραφείο του στο Βερολίνο - Kανένα ταξίδι για την ώρα
Αλλά μέχρι εκεί. Η ταξιδιωτική οδηγία που εξέδωσε προς τα 80 εκατομ. Γερμανών ο Μάας την περασμένη εβδομάδα για τα ταξίδια στο εξωτερικό λόγω κορωνοκρίσης, δεν ισχύει φυσικά μόνο για τον τουρισμό, αλλά αφορά ωστόσο και τα υπηρεσιακά του ταξίδια. Ο πρώην ιπτάμενος υπουργός είναι καθηλωμένος στο γραφείο του στο υπουργείο Εξωτερικών. Τα ταξίδια του γίνονται μόνο εικονικά. Για παράδειγμα την περασμένη Παρασκευή στη Νότια Αφρική. Μέσω τηλεδιάσκεψης “συνάντησε” την ομόλογό του Ναλεντί Παντόρ για να διευθύνει συζήτηση με επιτροπή των δύο χωρών. Στην πραγματικότητα ήθελε να κάνει την απόσταση των 9.000 χιλιομέτρων μέχρι την Πραιτόρια. Αυτό που ισχύει για τον Μάας, ισχύει για όλη την διεθνή πολιτική. Προσωπικές επαφές, από τις οποίες ζει η διπλωματία, έχουν αποκλειστεί, η διαχείριση της κρίσης για τον κορωνοϊό γίνεται μόνο με βιντεοκλήση. Μόνο την επόμενη εβδομάδα έχουν προγραμματιστεί πολλές και σημαντικές διασκέψεις.
Ο Σαουδάραβας πρίγκιπας Μοχάμεντ μπιν Σαλμάν προσκάλεσε τους αρχηγούς κρατών και κυβερνήσεων των 20 ηγετικών οικονομιών της γης σε μια κρίσιμη τηλεδιάσκεψη, της οποίας ακόμη δεν έχει ακόμη ανακοινωθεί η συγκεκριμένη ημερομηνία. Το 2020 την προεδρία της G20 έχει η Σαουδική Αραβία. Πρόκειται για ένα σχήμα απότοκο της δημοσιονομικής κρίσης του 2008, που διαδραμάτισε τότε σημαντικό ρόλο στην απορρόφηση των συνεπειών στην παγκόσμια οικονομία. Σε αυτήν συμμετέχουν μεταξύ άλλων, οι ΗΠΑ και η Ρωσία, δηλαδή όλες οι δυνάμεις που είναι απαραίτητες για αποτελεσματική διαχείριση της κρίσης, εφόσον υπάρχει συμφωνία.
Και πάλι με τηλεδιάσκεψη το Συμβούλιο Κορυφής
Με τηλεδιασκέψεις πλέον συνεδριάζει και το Ευρωπαϊκό Συμβούλιο
Στην ομάδα των G7, των 7 πιο πλούσιων χωρών της Δύσης, την προεδρία της οποίας έχουν φέτος οι ΗΠΑ, έχει προγραμματιστεί τηλεδιάσκεψη των υπουργών Εξωτερικών. Στην πραγματικότητα η διάσκεψη θα γινόταν στο Πίτσμπουργκ, αλλά θα γίνει με τηλεδιάσκεψη. Η G7 είναι επίσης γέννημα της πετρελαϊκής κρίσης της δεκαετίας του 70. Στο κεντρικό κτήριο του ΟΗΕ στη Νέα Υόρκη, που πλήττεται ιδιαίτερα από τον κορωνοϊό, εργάζεται μικρό ποσοστό υπαλλήλων, μεταξύ αυτών και ο Γενικός Γραμματέας του ΟΗΕ Αντόνιο Γκουτέρες. Το πιο σημαντικό σώμα, το Συμβούλιο Ασφαλείας, έχει διακόψει τις συνεδριάσεις. Αν καταφέρει αυτήν την εβδομάδα να επαναλειτουργήσει, θα γίνει με τηλεδιάσκεψη για να αναλάβει σημαντικό ρόλο στην καταπολέμηση του κορωνοϊού παγκοσμίως.
Στον ίδιο αγώνα η ΕΕ βρίσκεται ενώπιον τεράστιων προκλήσεων. Χαλάρωση των κανόνων για το δημόσιο χρέος, στήριξη του αεροπορικού κλάδου ή αλλαγή χρήσης κοινοτικών πόρων. Αυτήν την εβδομάδα συνεδριάζει και πάλι το Ευρωπαϊκό Συμβούλιο για τρίτη φορά και πάλι με τηλεδιάσκεψη. Βέβαια από μια τέτοια διάσκεψη δεν μπορούν να βγουν τυπικές αποφάσεις παρά μόνο πολιτικές συναινέσεις. Τυπικές αποφάσεις θα πρέπει να γίνουν εγγράφως, κάτι δύσκολο υπό τις παρούσες συνθήκες.
Έμφαση στην ουσία των πραγμάτων
Υπό κανονικές συνθήκες σημαντικό ρόλο παίζουν οι κατ' ιδίαν συναντήσεις και τα άτυπα δείπνα
Ο διευθυντής του Ιδρύματος Επιστήμη και Πολιτική Φόλκερ Πέρτχες μπορεί να διακρίνει και θετικές πτυχές. “Αυτό που βιώνουμε δεν είναι καθυστέρηση, αλλά επικεντρωνόμαστε στην ουσία” υποστηρίζει. “Οι διεθνείς διασκέψεις διαρκούν συνήθως δύο ημέρες, συμπεριλαμβανομένων και των νυκτερινών συναντήσεων. Τώρα όλα συμπυκνώνονται σε μερικές ώρες. Αυτό επαιτεί καλή προετοιμασία και ισχυρή αίσθηση προσανατολισμού στον στόχο”.
Ο πολιτικός επιστήμων βλέπει όμως και αρνητικές πτυχές, όπως δυσκολία στην επίτευξη συμβιβασμών επειδή δεν μπορούν να γίνουν διμερείς συναντήσεις, άτυπα δείπνα, και ανάλογες συναντήσεις που μπορεί να παίξουν καταλυτικό ρόλο στις συναντήσεις κορυφής. Ούτως ή άλλως αυτή είναι προς το παρόν η πραγματικότητα όλων των πολιτικών και του Χάικο Μάας, που κινεί τα νήματα της γερμανικής διπλωματίας καθήμενος στο γραφείο του στο Βερολίνο.
Μίχαελ Φίσερ, Βερένα Σμιτ Ρόσμαν/ dpa
Επιμέλεια: Ειρήνη Αναστασοπούλου
</doc>
<doc docid='dw_52895502' lang='ell' type='mono' source='https://www.dw.com/el/el/με-την-ωδή-στη-χαρά-κατά-του-κορωνοϊού/a-52895502' term='κορωνοϊός'>
Στην πλατεία Πάουλι στην Κολωνία επικρατεί ησυχία. Δεν υπάρχουν πια παιδιά να παίζουν, περαστικοί να περπατάνε και σχεδόν καθόλου αυτοκίνητα. Στις 6 μ.μ. όμως ανοίγουν τα παράθυρα και εμφανίζεται μια μικρή ορχήστρα. Ένα κόρνο, ένα φλάουτο και ένα κλαρινέτο από την μια πλευρά της πλατείας. Και από την άλλη πλευρά ένα βιολί και ένα κοντραμπάσο. Κι όποιος δεν έχει κάποιο μουσικό όργανο, απλά τραγουδά τη διάσημη μελωδία από την Ενάτη Συμφωνία του Μπετόβεν.
To παράδειγμα των Ιταλών που βγήκαν στα μπαλκόνια μετά μουσικής ακολουθούν και οι Γερμανοί
«Κανείς δεν περιμένει ένα τέλειο μουσικό αποτέλεσμα. Το σημαντικό είναι να συμμετέχεις!» είναι το μήνυμα που θέλει να περάσει η πρωτοβουλία «Μουσικοί για τη Γερμανία», η οποία απαρτίζεται από πολλές μουσικές ενώσεις.
Παρόμοιες σκηνές, όπως στην Κολωνία, υπάρχουν σε όλη τη Γερμανία. Στη Στουτγάρδη μέλη της δημοτικής ορχήστρας έπαιξαν σε πολλά μέρη της πόλης, στο Φράιμπουργκ μέλη επίσης της δημοτικής ορχήστρας έπαιξαν σε μια αυλή και αποθεώθηκαν από τον κόσμο. Στο Βερολίνο τραγουδιστές και τραγουδίστριες της όπερας μετέτρεψαν τα μπαλκόνια τους σε σκηνή. «Αφού πλέον δεν είναι εφικτό να δίνουμε συναυλίες και να ανεβάζουμε όπερες, θα πρέπει να βρούμε άλλους τρόπους επικοινωνίας με το κοινό» δήλωσε ο Κορνέλιους Μάιστερ, γενικός διευθυντής Μουσικών Σκηνών στη Στουτγάρδη.
Η μουσική ως αντίδοτο στη θλίψη
Η Ωδή στη Χαρά σε στίχους του Σίλερ και μουσική του Μπετόβεν είναι ένας ύμνος για την αδελφοσύνη και την αλληλεγγύη
Το ό,τι η μουσική είναι ένα καλό αντίδοτο στη μοναξιά και τη θλίψη είναι γνωστό και εκτός εποχής κορωνοϊού. Οι Ιταλοί όμως σε αυτές τις δύσκολες εποχές έδωσαν μια νέα διάσταση. Και την ωραία αυτή ιδέα φαίνεται τώρα να την ακολουθούν και χιλιάδες μουσικοί στη Γερμανία. Αυτό φάνηκε ήδη την προηγούμενη Κυριακή από τη μεγάλη συμμετοχή που υπήρχε. Οι ιδέες και οι νότες μεταδίδονται σε χρόνο ρεκόρ. Ξαφνικά γέμισαν τα μπαλκόνια και τα παράθυρα σε αυτή την εποχή της αυξανόμενης απομόνωσης.
Η επιλογή του έργου έχει μεγάλη συμβολική σημασία. Η «Ωδή στη Χαρά» που γράφτηκε από τον γερμανό ποιητή Σίλερ και μελωποιήθηκε αργότερα από τον Μπετόβεν δεν είναι παρά ο ύμνος στην αδελφοσύνη και την αλληλεγγύη και είναι πιο σημαντικός από ποτέ. «Είναι μια θαυμάσια ιδέα να κάνουμε ό,τι κάνουν οι Ιταλοί και να παίζουμε την Ωδή στη Χαρά» λέει ο Μάλτε Μπέκερ, διευθυντής της Οικίας του Μπετόβεν στη Βόννη. Και εκεί έπαιξαν την περασμένη Κυριακή. Ο Πέτερ Ματέρνα, διευθυντής του Φεστιβάλ Τζαζ της Βόννης, έπαιζε σαξόφωνο και οι συνεργάτες του τραγουδούσαν από διαφορετικά δωμάτια και γραφεία.
Αναστασία Μπούτσκο
Επιμέλεια: Μαρία Ρηγούτσου
</doc>
<doc docid='dw_52890962' lang='ell' type='mono' source='https://www.dw.com/el/el/ιταλία-μικρή-μείωση-της-εξάπλωσης-του-κορωνοϊού/a-52890962' term='κορωνοϊός'>
Η εβδομάδα αυτή θα είναι ιδιαίτερα κρίσιμη για την Ιταλία. Οι ειδικοί ελπίζουν να μπορέσουν να περιορίσουν την επιθετικότητα του ιού, χάρη στις μέχρι τώρα προσπάθειες. Χωρίς να γνωρίζει κανείς, όμως, πότε θα φτάσουμε στο σημείο ανώτατης διάδοσης της επιδημίας, για να αρχίσουν στη συνέχεια να μειώνονται οι μεταδόσεις.
Ο Ιταλός πρωθυπουργός Τζουζέπε Κόντε αποφάσισε ότι η διακοπή των παραγωγικών δραστηριοτήτων, που δεν θεωρούνται βασικής σημασίας, θα ξεκινήσει από την Πέμπτη για να έχουν τον αναγκαίο χρόνο να προσαρμοστούν οι διάφορες επιχειρήσεις.
Από τη μία η Ένωση Βιομηχάνων πιέζει για να μείνουν ανοικτές όσο γίνεται περισσότερες εταιρίες και βιομηχανικές μονάδες. Αλλά από την άλλη τα συνδικάτα απειλούν με γενική απεργία (παρά της έκτακτες συνθήκες) αν τεθεί σε κίνδυνο η υγεία των εργαζομένων λόγω της απεριόριστης συνέχισης της παραγωγής.
Προσπάθειες να διατηρηθεί η ελπίδα
Τζ. Κόντε: διακοπή παραγωγικών δραστηριοτήτων που δεν εξυπηρετούν βασικές ανάγκες
Η Ιταλία πάντως προσπαθεί να μην χάσει την ελπίδα: χθες παρουσιάσθηκε μικρή μείωση στον ρυθμό διάδοσης του ιού και στον αριθμό των νεκρών και αναμένονται με αγωνία τα σημερινά στοιχεία. Η δε περιφέρεια Βένετο ετοιμάζεται να ξεκινήσει πειραματική φάση με ιαπωνικό φάρμακο που φέρεται να μπορεί να καταπολεμά τον ιό, τουλάχιστον στην αρχική του φάση. Και μέσα στις επόμενες ημέρες, οι αρχές υπόσχονται ότι θα παραδώσουν επαρκή προστατευτικό εξοπλισμό σε όλους τους γιατρούς. Την ερχόμενη εβδομάδα βάσει του σχεδίου αυτού θα έρθει και η σειρά των πολιτών.
Ακόμη δεν είναι σαφές αν (παρά τα αιτήματα των δημάρχων) γίνουν τελικά χιλιάδες τεστ για να βρεθούν οι πολίτες που είναι θετικοί στον κορωνοϊό, χωρίς όμως να έχουν παρουσιάσει συμπτώματα. Ο στόχος είναι να τεθούν υπό παρακολούθηση μέσω δορυφόρου. Πολλοί δήμαρχοι απευθύνουν σήμερα έκκληση στην κυβέρνηση να υλοποιήσει το όλο σχέδιο. Το πρόβλημα όμως είναι κυρίως οικονομικό. Δεν αποκλείεται να χρειαστεί η στήριξη χορηγών, όπως συνέβη ήδη και για την διεύρυνση αρκετών μονάδων εντατικής θεραπείας των νοσοκομείων.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52892440' lang='ell' type='mono' source='https://www.dw.com/el/el/οι-πολίτες-εμπιστεύονται-και-πάλι-τις-κυβερνήσεις/a-52892440' term='κορωνοϊός'>
Ολόφρεσκα τα αποτελέσματα δημοσκόπησης που διεξήγαγε η διεθνής οργάνωση Gullup σε 26 χώρες διεθνώς σε δείγμα 20.000 ανθρώπων, στους οποίους ζητήθηκε να περιγράψουν τα συναισθήματά τους σε σχέση με την πανδημία του κορωνοϊού. Τα αποτέλεσμα δεν ξαφνιάζουν ιδιαίτερα, δεδομένου ότι το 62% των ερωτηθέντων ανέφερε ότι ανησυχούν μήπως κολλήσουν. Αλλά εκ πρώτης όψεως προκαλεί εντύπωση σε ποσοστό 56% οι ερωτηθέντες είπαν ότι θεωρούν τον φόβο υπερβολικό. Πώς συνδέονται όμως μεταξύ τους τα δύο δημοσκοπικά ευρήματα;
Φόβος και ανασφάλεια
O αριθμός των νεκρών αυξάνεται καθημερινά, το εμβόλιο δεν αναμένεται τους επόμενους μήνες...
Ο Κάντσο Στόιτσεφ, διευθυντής του παγκοσμίου φήμης δημοκοπικού ινστιτούτου, θεωρεί ότι δεν βρίσκονται σε αντίθεση. “Ο ιός είναι πραγματικός και είναι φυσικό οι άνθρωποι να τον φοβούνται” λέει μιλώντας στη DW. “Από την άλλη πλευρά ιοί κυκλοφορούν από τότε που υπάρχουν άνθρωποι στη γη. Όλοι ξέρουν ότι περιβαλλόμαστε από ιούς. Γι αυτό τον λόγο φαίνονται σε ορισμένους υπερβολικές οι αντιδράσεις για τον ιό”. Παρόλα αυτά ο αριθμός των νεκρών αυξάνεται καθημερινά και εμβόλιο δεν αναμένεται τους επόμενους μήνες. Για πολλούς τίθεται το ερώτημα, τι πρόκειται να γίνει. Καθημερινά ανακοινώνονται νέα μέτρα. Σχολεία, νηπιαγωγεία και πανεπιστήμια μένουν κλειστά. Οι κοινωνικές επαφές περιορίζονται από τις κυβερνήσεις. Σε ένα σπάνιο διάγγελμα η καγκελάριος Μέρκελ, η οποία από χθες βρίσκεται σε καραντίνα στο σπίτι, έκανε λόγο για την “μεγαλύτερη πρόκληση από τον Β΄ Παγκόσμιο Πόλεμο”. Εδώ δεν πρόκειται και τόσο για φόβο, όσο για ανασφάλεια. Η δημόσια ζωή και η καθημερινότητα έχουν σταματήσει.
Για τον Κάντσο Στόιτσεφ η τωρινή πρόκληση βρίσκεται στη συναισθηματική διαχείριση του φόβου των ανθρώπων με τον ιό. “Ο φόβος είναι κομμάτι του DNA μας” λέει, “και μάλιστα ζωτικής σημασίας. Στην πραγματικότητα, στην ιστορία της ανθρωπότητας έπαιξε πάντα σημαντικό ρόλο. Η ασφάλεια είναι ένα φαινόμενο του πρόσφατου παρελθόντος. Ιδιαίτερα τις τελευταίες δεκαετίες, λόγω της προόδου και του εκσυγχρονισμού, έχουμε το συναίσθημα ότι η ζωή μας είναι εξασφαλισμένη, προβλέψιμη. Αλλά σε μια κατάσταση όπως αυτή, που ο φόβος εισβάλλει στη ζωή μας με τέτοια βιαιότητα, λείπει η ασφάλεια κι αυτό επιβαρύνει τη ψυχολογία μας. Κανείς δεν μπορεί να πει αυτή τη στιγμή με βεβαιότητα τι θα συμβεί σε ένα, δύο ή τρεις μήνες”.
Μαθημένα σε κρίσεις τα Βαλκάνια
Άδειοι δρόμοι και απολύμανση στο Σαράγενο
Η πρόσληψη όμως της ανασφάλειας και του φόβου διαφέρει στον κόσμο σύμφωνα με τα στατιστικά στοιχεία της μελέτης. Κι αυτό εξηγεί ίσως γιατί το 56% των ερωτηθέντων θεωρούν υπερβολική την απειλή από τον νέο ιό. “Γνωρίζουμε ότι σε ορισμένες χώρες η κορωνοκρίση ξεκίνησε πριν από δύο και τρεις εβδομάδες, έτσι ώστε τώρα βρίσκονται σε άλλη φάση” επισημαίνει ο Στόίτσεφ. “Η Ιταλία βρίσκεται σε μια πολύ προχωρημένη φάση και είναι κατανοητό ότι οι Ιταλοί αντιδρούν έτσι. Η Βοσνία – Ερζεγοβίνη βρίσκεται ακόμη σε πρώιμη φάση”. Ιδιαίτερα στις βαλκανικές χώρες, που συμπεριλήφθηκαν στη μελέτη, ο φόβος δεν φαίνεται να επεκτείνεται. Στη Βοσνία-Ερζεγοβίνη το 73% των ερωτηθέντων αξιολογεί τον φόβο ως υπερβολικό, στη Βόρεια Μακεδονία το 73%.
Κατά τον Βούλγαρο Κάντσο Στόιτσεφ η εξήγηση βρίσκεται και στην πολυκύμαντη ιστορία στην περιοχή. “Τα Βαλκάνια επί αιώνες ήταν ένα σημαντικό σταυροδρόμι. Εδώ οι ιστορικές εντάσεις είναι σαφώς μεγαλύτερες, οι άνθρωποι έπρεπε να ξεπεράσουν μεγαλύτερες και περισσότερες κρίσεις, κάτι που φαίνεται τα τελευταία 30 χρόνια. Η Βουλγαρία, η Ρουμανία και η πρώην Γιουγκοσλαβία βίωσαν συνεχείς κρίσεις. Υπό μια έννοια είναι περισσότερο συνηθισμένες γι αυτού του είδους τις καταστάσεις”. Πιο σαφές γίνεται όταν επιχειρούνται συγκρίσεις. Οι άνθρωποι στη δυτική Ευρώπη προσλαμβάνουν τον φόβο για τον ιό ως πραγματικό. Αυτήν την απάντηση δίνει το 70% των ερωτηθέντων.
“Η σημερινή κρίση διαλύει όλες τις αυταπάτες”
Πάνω από από τα 2/3 των ανθρώπων παγκοσμίως αρχίζει να εμπιστεύεται τις κυβερνήσεις επειδή φοβάται - Φωτογραφία από τη Σόφια
Είναι ενδιαφέρον να επισημανθεί στη δημοσκόπηση ότι το 76% όλων των ερωτηθέντων είναι διατεθειμένο να περιορίσει τις προσωπικές του ελευθερίες, ανεξάρτητα εάν θεωρεί υπερβολική η όχι την απειλή. Πολύ μπροστά βρίσκεται η Αυστρία με 95%, η Βόρεια Μακεδονία με 94% και η Ολλανδία με 91%. Στις κάτω θέσεις βρίσκονται οι ΗΠΑ με μόνο 45%. Ο Κάντσι Στόιτσεφ αναφέρει ως λόγους τη συνεχιζόμενη πολιτική ρήξη και την ισχυρή δημοκρατική παράδοση της χώρας. Η πεμπτουσία της έρευνας όμως βρίσκεται σε ένα άλλο σημείο. “Εκείνο που διαπιστώνουμε είναι η σημαντική ενίσχυση εμπιστοσύνης στις εθνικές κυβερνήσεις. Εάν πάρουμε ως βάση τους αριθμούς, καταλήγουμε στο συμπέρασμα ότι πάνω από από τα 2/3 των ανθρώπων παγκοσμίως αρχίζει να εμπιστεύεται τις κυβερνήσεις επειδή φοβάται”. Συμπέρασμα: Η πολιτική ελίτ που είχε πέσει σε δυσμένεια, με το χρόνο ανακτά εμπιστοσύνη. Το “μόνοι” αντικαθίσταται από το “μαζί”, το “κοντά” από το “μακριά” και το “παγκόσμιο” από το εθνικό.
Για τον διευθυντή του ινστιτούτου Gallup έχει έρθει η ώρα της πολιτικής να επικρατήσει στην παγκόσμια αγορά. “Η νοοτροπία μας ως καταναλωτές να υπάρχουμε στο δικό μας σύμπαν. Μπορούμε να αγοράζουμε, να ταξιδεύουμε όπου θέλουμε. Η σημερινή κρίση διαλύει όλες τις αυταπάτες. Στο τέλος της ημέρας διαπιστώνουμε ότι οι άνθρωποι είναι συλλογικά όντα. Και όταν πρόκειται για παγκόσμιο και εθνικό επίπεδο, σημαίνει ότι είμαστε μαζί, αλλά όχι σε παγκόσμιο επίπεδο. “Παρόλα αυτά παρουσιάζεται και μια ευκαιρία, που φαίνεται από τις άπειρες εκφράσεις αλληλεγγύης χιλιάδων ανθρώπων. “Τέτοιες καταστάσεις ενώνουν τους ανθρώπους. Στη ζωή υπάρχουν δύο βασικές στρατηγικές, όταν στεκόμαστε ενώπιον ενός σοβαρού προβλήματος. Η μία είναι να προσπαθούμε μόνοι μας και η άλλη μαζί με άλλους. Στην τελική ανάλυση ο δρόμος μαζί με την κοινότητα είναι πάντα καλύτερος” είναι το μήνυμα του Κάντσι Στόιτσεφ.
Φλόρια Σμιτς
Επιμέλεια: Ειρήνη Αναστασοπούλου
</doc>
<doc docid='dw_52888308' lang='ell' type='mono' source='https://www.dw.com/el/el/γερμανία-συμπληρωματικός-προϋπολογισμός-156-δις-ευρώ/a-52888308' term='κορωνοϊός'>
Ο υπουργός Οικονομικών Ολαφ Σολτς και ο υπουργός οικονομίας Πέτερ Αλτμάιερ παρουσίασαν το μεσημέρι της Δευτέρας στο Βερολίνο ένα πακέτο οικονομικών μέτρων για την αντιμετώπιση των επιπτώσεων της κρίσης του κορωνοϊού. Σύμφωνα με το κ. Σολτς στόχος των μέτρων είναι η διασφάλιση των θέσεων εργασίας, των εισοδηματικών πόρων των εργαζομένων και της λειτουργίας του συστήματος υγειονομικής περίθαλψης.
Το συνολικό κόστος των μέτρων ανέρχεται στα 122 δις ευρώ. Πέραν αυτού το υπουργείο Οικονομικών αναμένει για φέτος οπισθοχώρηση της οικονομίας κατά 5% που σημαίνει 35 δις ευρώ λιγότερα έσοδα από φόρους. Για αυτό το λόγο η γερμανική κυβέρνηση θα καταθέσει την Τετάρτη στη βουλή συμπληρωματικό προϋπολογισμόλ, που θα ανέρχεται στα 156 δις ευρώ.
Πλατύ φάσμα μέτρων
Άμεσα οικονομική στήριξη για την έρευνα ανάπτυξης εμβολίου
Στον τομέα της υγείας θα διατεθούν έως και 10 δις ευρώ για την αντιμετώπιση της πανδημίας του κορωνοϊού. Για παράδειγμα1,4 δις ευρώ προορίζονται για το διπλασιασμό των κλινών στην εντατική των νοσοκομείων στις 56.000 και 3,5 δις ευρώ για την άμεση χρηματοδότηση της έρευνας για την ανάπτυξη ενός εμβολίου, την αγορά προστατευτικών ενδυμάτων για το ιατρικό και νοσηλευτικό προσωπικό και ούτω καθεξής.
50 δις ευρώ θα διατεθούν για μικρές επιχειρήσεις και για ελεύθερους επαγγελματίες προκειμένου να αποφευχθεί η πτώχευση τους. Για παράδειγμα σε ελεύθερους επαγγελματίες και εταιρείες που απασχολούν έως πέντε άτομα θα δοθεί επίδομα ύψους 9.000 ευρώ για το τρίμηνο προκειμένου να πληρώσουν το νοίκι τους, για εταιρείες έως και 10 ατόμων 15.000 ευρώ. Αναφορικά με τους εργαζόμενους το κράτος αναλαμβάνει τη διασφάλιση έως το 67% του μισθού τους σε περίπτωση μείωσης του ωραρίου εργασίας. Σε περίπτωση που κάποιος αιτηθεί για υποβολή στο ταμείο ανεργίας δεν θα εξετάζονται τα περιουσιακά του στοιχεία.
Προειδοποίηση σε hedge funds
Πέτερ Αλτμάιερ (δεξιά): «Θα σταθούμε στο πλευρό των επιχειρήσεών μας»
«Είμαστε αποφασισμένοι να σταθούμε αυτό το διάστημα στο πλευρό των επιχειρήσεών μας», τόνισε ο υπουργός Οικονομίας Αλτμάιερ. Δεν πρόκειται να δοθεί η ευκαιρία σε διεθνή κερδοσκοπικά αμοιβαία ταμεία (hedge funds) να αγοράσουν για όσο διαρκεί η κρίση του κορωνοϊού γερμανικές εταιρείες που αντιμετωπίζουν πρόβλημα ρευστότητας.
Εν ανάγκη η γερμανική κυβέρνηση θα τις στηρίξει αγοράζοντας μετοχές τους. Για αυτό το λόγο διατίθενται 100 δις ευρώ από το Ταμείο Σταθεροποίησης της Οικονομίας, το οποίο λειτουργεί από σήμερα και διαθέτει συνολικά 600 δις ευρώ. Τα άλλα 500 δις ευρώ αφορούν κρατικές εγγυήσεις για δάνεια εταιρειών. Η δημιουργία του Ταμείου είχε ανακοινωθεί την περασμένη εβδομάδα.
Παναγιώτης Κουπαράνης, Βερολίνο
</doc>
<doc docid='dw_52887881' lang='ell' type='mono' source='https://www.dw.com/el/el/faz-επιστρέφει-η-ελλάδα-στην-ευρωκρίση/a-52887881' term='κορωνοϊός'>
«Kontaktverbot», απαγόρευση επαφών, είναι το βασικότερο αντίδοτο στον κορωνοϊό από τα χαράματα. Συμπυκνώνει τον οδηγό συμπεριφοράς που έστειλε η καγκελάριος προς τους Γερμανούς για τις επόμενες δύο εβδομάδες. Η ίδια, για το ίδιο διάστημα, θα παραμείνει σε καραντίνα, επειδή ήρθε σε επαφή με γιατρό, ο οποίος αποδείχθηκε στη συνέχεια θετικός στον κορωνοϊό. Εκτός από την ανυπέρβλητη υγειονομική πρόκληση της πανδημίας, οι κυβερνώντας κατεβάζουν τον βαρύ οπλισμό τους για να αμβλύνουν τις δυσθεώρητες οικονομικές και δημοσιονομικές επιπτώσεις.
«Κληρονομιά από την προηγούμενη κυβέρνηση Τσίπρα»
«Το τεράστιο απόθεμα είναι κάτι σαν δώρο αποχαιρετισμού του ηττημένου Τσίπρα προς τη νέα κυβέρνηση»
Ιδιαίτερη αναφορά στην Ελλάδα κάνει η Frankfurter Allgemeine Zeitung σε σημερινό της άρθρο. Ο αρθρογράφος της υπενθυμίζει ότι η κρίση του κορωνοϊού πλήττει την πιο υπερχρεωμένη χώρα της ευρωζώνης σε μια περίοδο που η οικονομία της μόλις άρχιζε να κινείται σε ρότα ανάπτυξης μετά από ύφεση δέκα χρόνων. «Πάνω από όλα αιωρείται το ερώτημα, εάν η ζωή μέχρι τον Ιούνιο, που ξεκινά για την Ελλάδα η αποφασιστική καλοκαιρινή σεζόν, θα κυλήσει και πάλι, λίγο πολύ, ως συνήθως. Ο τουρισμός είναι σε απόσταση ο σημαντικότερος κλάδος της οικονομίας και αναλόγως στατιστικής συμβάλλει ανάμεσα στο 20% με 25% του ΑΕΠ, σε ορισμένες περιοχές μάλιστα, όπως στο νότιο Αιγαίο, μπορεί να φτάσει μέχρι και το 90%. Σε περίπτωση που διατηρηθούν οι ταξιδιωτικοί περιορισμοί μέχρι το καλοκαίρι, τότε δεν θα υπάρξουν έσοδα και η Ελλάδα θα μπορούσε και πάλι να βρεθεί εκεί που βρισκόταν στην αρχή της ευρωκρίσης» υπενθυμίζει ο σχολιαστής της εφημερίδας, ο οποίος, επικαλούμενος τον Νίκο Μαλκουτζή, από την οικονομικοπολιτική δεξαμενή σκέψη Macropolis, προσθέτει ότι υπάρχει και μια καλή είδηση.
Ποια είναι αυτή; Σύμφωνα με τον κ. Μαλκουτζή, σε αντίθεση με την αρχή της κρίσης το 2009, η χώρα διαθέτει «μαξιλάρι» άνω των 30 δις ευρώ, με το οποίο η κυβέρνηση θεωρητικά θα μπορούσε να τα βγάλει πέρα μέχρι δύο χρόνιας χωρίς να δανειστεί. «Αυτό το μαξιλαράκι» επισημαίνει ο κ. Μαλκουτζής στον Γερμανό δημοσιογράφο, «άφησε κληρονομιά η προηγούμενη κυβέρνηση του Αλέξη Τσίπρα, ακόμη κι αν η νυν κυβέρνηση δεν θέλει να το πολυπαραδεχθεί. Το τεράστιο απόθεμα είναι κάτι σαν δώρο αποχαιρετισμού του ηττημένου στις εκλογές του περασμένου καλοκαιριού Τσίπρα προς τη νέα κυβέρνηση και μήνυμα προς τις αγορές ότι η Ελλάδα μπορεί και χωρίς δάνεια να τα καταφέρει, τουλάχιστον για μεταβατικό διάστημα. Όμως εδώ βρίσκεται και ένας κίνδυνος. Διότι με το να κάνει το κράτος χρήση αυτών των αποθεμάτων, χάνει και το μήνυμα ότι είναι αξιόπιστο».
Ο βαρύς γερμανικός οπλισμός και η έλλειψη ευρωπαϊκής στρατηγικής
Τεράστιο πακέτο βοήθειας ύψους 1,2 τρις ευρώ για τη διάσωση της γερμανικής οικονομίας
«Η σωτηρία των τρισεκατομμυρίων» επιγράφει το σημερινό της εξώφυλλο η οικονομική επιθεώρηση Handelsblatt. Πρόκειται γιατο τεράστιο πακέτο βοήθειας ύψους 1,2 τρις ευρώ, που εγκρίνει σήμερα η γερμανική κυβέρνηση για να επουλώσει κάπως τις πληγές του κορωνoϊού στην οικονομία. Στο κεντρικό της σχόλιο η εφημερίδα επικροτεί τα γρήγορα αντανακλαστικά του Βερολίνου και επισημαίνει: «Εδώ και μια εβδομάδα η κυβέρνηση έβγαλε τα μπαζούκα της, αλλά μόλις λίγες ημέρες αργότερα μοιάζουν με άσφαιρα όπλα μπροστά στο βαρύ οπλισμό που κατεβάζει τώρα, για να απλώσει ένα τεράστιο μαζικό δίχτυ προστασίας σε όλη τη γερμανική οικονομία, το οποίο θα μείνει χωρίς αμφιβολία στα βιβλία της ιστορίας» γράφει χαρακτηριστικά ο αρθρογράφος της.
«Όποιος όμως βλέπει τη Γερμανία να διολισθαίνει προς την κρατική οικονομία, πλανάται πλάνην οικτρά. Το ότι η κυβέρνηση καταφεύγει σε μέτρα που θεωρούνταν αδιανόητα πριν λίγες ημέρες και προσφέρει όλες τις οικονομικές δυνατότητες που διαθέτει, για να κρατήσει όσο πιο χαμηλά γίνεται τις ζημιές της οικονομίας, αποτελεί τον μοναδικό δρόμο σε αυτήν την ιστορική κρίση. Πίσω από τα γυμνά τρισεκατομμύρια κρύβεται η μοίρα εκατομμυρίων ανθρώπων που έχτισαν την οικονομική τους ύπαρξη με σκληρή εργασία και δεν αξίζουν τον αφανισμό από έναν καταστροφικό ιό. Εάν αυτή η χώρα θέλει να παραμείνει όρθια, πρέπει να κρατηθεί ενωμένη. Τόσο τεράστιο είναι το διακύβευμα» επισημαίνει η εφημερίδα.
Ο σχολιαστής βλέπει προκλήσεις αλλά και ελλείψεις στη στρατηγική σε ευρωπαϊκό επίπεδο από προηγούμενες κρίσεις, όπως η ευρωκρίση, που θα μπορούσαν να αναζωπυρωθούν. Και επικαλείται ως παράδειγμα τα «όπλα» που έριξε η Ευρωπαϊκή Κεντρική Τράπεζα για να καθησυχάσει τις αγορές. Αναφερόμενος στην κατάσταση στην Ιταλία, λέει το αυτονόητο, ότι η χώρα δεν μπορεί με τις δικές της δυνάμεις να αντεπεξέλθει των δυσκολιών. «Η ευρωζώνη», προτείνει, «θα πρέπει να απλώσει το δικό της δίχτυ προστασίας και να αποκλείσει ότι μετά την οικονομία, θα πρέπει να διασώσει και κράτη (…) Την περασμένη δεκαετία η Ευρώπη ξεπέρασε πολλές κρίσεις: τη δημοσιονομική, την ευρωκρίση, την προσφυγική κρίση, το Brexit. Θα ήταν κακό αστείο να διαλυθεί τώρα από έναν ιό».
Ειρήνη Αναστασοπούλου
</doc>
<doc docid='dw_52887835' lang='ell' type='mono' source='https://www.dw.com/el/el/εκτιμήσεις-για-απώλειες-μαμούθ-στη-γερμανία/a-52887835' term='κορωνοϊός'>
Σε «ακτινογραφία» των επιπτώσεων του κορωνοϊού στη γερμανική οικονομία προχώρησε το Ινστιτούτο Ifo του Μονάχου. Σύμφωνα με τους οικονομολόγους, η πανδημία ενδέχεται να κοστίσει στη μεγαλύτερη οικονομία της Ευρωζώνης περί τα 500 δις ευρώ αλλά και να οδηγήσει σε απώλεια ενός εκατομμυρίου θέσεων εργασίας.
«Σημαντικές θα είναι οι επιπτώσεις της κρίσης και στην αγορά εργασίας», εκτιμά ο επικεφαλής του Ιfo Κλέμενς Φουστ
«Τα κόστη θα ξεπεράσουν πιθανότατα όλα όσα γνωρίζαμε τις τελευταίες δεκαετίες στη Γερμανία από οικονομικές κρίσεις και φυσικές καταστροφές», επισημαίνει ο επικεφαλής του Ifo Κλέμενς Φουστ. «Ανάλογα με το σενάριο η οικονομία θα συρρικνωθεί μεταξύ 7,2% και 20,6%. Αυτό αντιστοιχεί σε κόστη 255 έως 729 δις ευρώ».
«Σημαντικές θα είναι οι επιπτώσεις της κρίσης και στην αγορά εργασίας», εκτιμά ο επιφανής γερμανός οικονομολόγος. Οι συνέπειες αυτές θα είναι πολύ μεγαλύτερες απ΄ ό,τι στο απόγειο της πρόσφατης οικονομικής κρίσης, όπως λέει, προσθέτοντας ότι ενδέχεται να καταργηθούν έως 1,8 εκατομμύρια θέσεις πλήρους απασχόλησης, ενώ έως και έξι εκατομμύρια εργαζόμενοι μπορεί να υπαχθούν σε καθεστώς μερικής απασχόλησης.
Δυο μήνες περιορισμών ισοδυναμούν με 255 έως 495 δις
H εν εξελίξει κρίση θα οδηγήσει σε κατακόρυφη μείωση της παραγωγής που μεταφράζεται σε απώλειες εκατοντάδων εκατομμύριων ευρώ, ενώ η μερική απασχόληση και η ανεργία «θα εκτοξευτούν στα ύψη, επιβαρύνοντας σε πολύ μεγάλο βαθμό τα δημόσια ταμεία», αναφέρει το ινστιτούτο, επισημαίνοντας ότι «στόχος θα πρέπει να είναι η μείωση της περιόδου shutdown της οικονομίας, χωρίς όμως να επηρεαστεί η μάχη κατά της επιδημίας». Όπως σημειώνουν οι ειδικοί, απαιτούνται στρατηγικές που θα διασφαλίζουν αφενός την επανέναρξη της οικονομικής δραστηριότητας και αφετέρου την ταυτόχρονη καταπολέμηση του κορωνοϊού.
«Φοβάμαι ότι η ύφεση αυτή θα είναι η μητέρα όλων των υφέσεων» εκτιμά ο Γκάμπριελ Φελμπερμάιερ, πρόεδρος του Ινστιτούτου Παγκόσμιας Οικονομίας του Κιέλου
Σύμφωνα με το ινστιτούτο ένα ενδεχόμενο δίμηνο μερικό shutdown θα κοστίσει στη γερμανική οικονομία μεταξύ 255 και 495 δις ευρώ. Στους τρεις μήνες το κόστος ανεβαίνει μεταξύ 354 και 729 δις ευρώ.
Σε πολύ πιο δραματικούς τόνους εμφανίστηκε σήμερα ο πρόεδρος του Ινστιτούτου για την Παγκόσμια Οικονομία του Κιέλου Γκάμπριελ Φελμπερμάιρ. Σε συνέντευξή του στην οικονομική εφημερίδα Handelsblatt ο οικονομολόγος εκτιμά ότι η γερμανική οικονομία θα διολισθήσει σε βαθιά ύφεση. «Φοβάμαι ότι η ύφεση αυτή θα είναι η μητέρα όλων των υφέσεων», λέει χαρακτηριστικά, εξηγώντας ότι «εάν επί ένα μήνα η οικονομική δραστηριότητα στη Γερμανία μειωθεί στο μισό, τότε αυτό μεταφράζεται σε μείωση των ετήσιων οικονομικών επιδόσεων κατά 4%. Δυο μήνες συνεπάγονται 8%. Δεν το ζήσαμε ποτέ αυτό εν καιρώ ειρήνης», όπως τονίζει.
Κώστας Συμεωνίδης (Spiegel, Handelsblatt)
</doc>
<doc docid='dw_52871014' lang='ell' type='mono' source='https://www.dw.com/el/el/o-γερμανικός-στρατός-στη-μάχη-κατά-του-κορωνοϊού/a-52871014' term='κορωνοϊός'>
«Εμείς υπηρετούμε την Γερμανία» είναι το σλόγκαν, με το οποίο γερμανικός ομοσπονδιακός στρατός (Μπούντεσβερ) προσπαθεί να προσελκύσει εφέδρους στο στράτευμα. Το ίδιο σλόγκαν είναι αυτή την εποχή και το σύνθημα της υπουργού Άμυνας Αναγκρέτ Κραμπ Καρενμπάουερ στην μάχη κατά του κορωνοϊού στη χώρα.
«Η μάχη κατά του κορωνοϊού είναι αγώνας δρόμου». Αυτό είναι το μόνο της υπ. Άμυνας Άνεγκρετ Κραμπ Καρενμπάουερ
Λογιστική υποστήριξη, υγειονομική περίθαλψη, μεταφορές, ζητήματα ασφαλείας, είναι μερικές μόνο από τις ευθύνες που επωμίζονται οι γερμανικές ένοπλες δυνάμεις. Η γερμανίδα υπουργός Άμυνας απηύθυνε έκκληση σε στρατιώτες και εφέδρους να συμβάλουν στην καταπολέμηση της πανδημίας. Η Ανεγκρέτ Κραμπ Καρενμπάουερ καθιστά ωστόσο σαφές ότι «η μάχη κατά του κορωνοϊού είναι αγώνας δρόμου» και πως ο στρατός «θα συμβάλει μόνο όταν οι υπηρεσίες πολιτικής προστασίας δεν θα είναι πλέον σε θέση να ανταποκριθούν στο έργο τους». Σε περίπτωση δηλαδή που καταρρεύσει ο ανεφοδιασμός με ιατρικά μηχανήματα, προστατευτικά ρούχα ή είδη πρώτης βοήθειας τότε θα σημάνει η ώρα του στρατού, δήλωσε η Ανεγκρέτ Κραμπ Καρενμπάουερ.
Ο γερμανικός στρατός μετρά σήμερα περισσότερους από 180.000 άνδρες και γυναίκες. Περίπου οι 115.000 ανήκουν στην Ομοσπονδία Εφέδρων, είναι δηλαδή πολίτες με στρατιωτική εκπαίδευση. Η υπουργός Άμυνας ωστόσο αφήνει ανοιχτό πόσοι στρατιώτες θα λάβουν τελικά μέρος στις ειδικές επιχειρήσεις αν παραστεί ανάγκη.
Ρόλο αναλαμβάνουν και τα στρατιωτικά νοσοκομεία
Στρατιώτες ετοιμάζουν σακούλες με τρόφιμα και αναψυκτικά με τρόφιμα για τους οδηγούς οχημάτων στα γερμανοπολωνικά σύνορα
Ο ειδικός σε ζητήματα Μπούντεσβερ Τόμας Βίγκονλτ προειδοποιεί για υπερβολικές προσδοκίες. Μιλώντας σην DW τονίζει ότι ουδείς περιμένει να συμμετάσχουν στη μάχη του ιού και οι 180.000 στρατιώτες. Η αντιμετώπιση της κατάστασης επιβάλλει περισσότερο την παρουσία εξειδικευμένου προσωπικού, εκτιμά ο γερμανικός ειδικός.
Από το ξέσπασμα της πανδημίας στη Κίνα οι γερμανικές ένοπλες δυνάμεις έδωσαν το παρόν όταν ήδη τον Ιανουάριο η πολεμική αεροπορία ανέλαβε τον επαναπατρισμό πολλών Γερμανών από την κινεζική πόλη Γουχάν. Την περασμένη Τετάρτη 50 άνδρες του γερμανικού στρατού μεταφέρθηκαν στην Σαξονία για να εφοδιάσουν με κουβέρτες, φαγητά και αναψυκτικά τους επιβάτες οχημάτων και αυτοκινήτων που περίμεναν σε ουρές χιλιομέτρων στα γερμανοπολωνικά σύνορα μετά την απόφαση της Βαρσοβίας για εξονυχιστικούς ελέγχους λόγω κορωνοϊού.
Στην καταπολέμηση του κορωνοϊού εξέχοντα ρόλο αναμένεται να διαδραματίσουν τα πέντε στρατιωτικά νοσοκομεία της Γερμανίας, στα οποία εδώ και μέρες δεν περιθάλπονται μόνο στρατιώτες, αλλά και πολίτες που προσβλήθηκαν από τον θανατηφόρο ιό. Παράλληλα η γερμανική κυβέρνηση σχεδιάζει, με τη συνδρομή της Μπούντεσβερ, τη δημιουργία κλινικής 1.000 θέσεων σε εκθεσιακό χώρο της πρωτεύουσας για την περίθαλψη ατόμων με διαγνωσμένο κορωνοϊό. Σύμφωνα με την υπουργό Άμυνας τα αιτήματα στη Γερμανία για τη συνδρομή του στρατού στην αντιμετώπιση της έκρυθμης κατάσταση αγγίζουν τα 50.
Παρέμβαση Μπούντεσβερ μόνο «σε περίπτωση πολέμου ή εντάσεων»
Και στον γερμανικό στρατό έχουν ήδη εντοπιστεί τα πρώτα κρούσματα κορωνοϊού
Η παρέμβαση του γερμανικού στρατού στο εσωτερικό δεν είναι ωστόσο εύκολη υπόθεση στη Γερμανία. Το γερμανικό Σύνταγμα προβλέπει με τον πλέον σαφή τρόπο τη συνδρομή της Μπούντεσβερ μόνο «σε περίπτωση πολέμου ή εντάσεων».
Σε αντίθεση με άλλες ευρωπαϊκές χώρες όπως η Μεγάλη Βρετανία και η Γαλλία, λόγω του ναζιστικού παρελθόντος οι αρμοδιότητες αστυνομίας και στρατού είναι απολύτως διακριτές. Η Μπούντεσβερ υπερασπίζει τη χώρα από εξωτερικούς κινδύνους και η αστυνομία είναι επιφορτισμένη με την ασφάλεια στο εσωτερικό. Οι μόνες εξαιρέσεις που προβλέπονται στο γερμανικό Σύνταγμα είναι «περιπτώσεις καταστροφών και καταστάσεις ανάγκης στο εσωτερικό». Παρά τους όποιους περιορισμούς ωστόσο η Αναγκρέτ Κραμπ Καρενμπάουερ είναι αισιόδοξη ότι ο γερμανικός στρατός θα σταθεί στο ύψος των περιστάσεων. Κι ας έχει χτυπηθεί και ο ίδιος από τον κορωνοϊό. Μέχρι στιγμής έχουν καταγραφεί σχεδόν 400 ύποπτα κρούσματα, ενώ έχουν επιβεβαιωθεί 52.
Φόλκερ Βίτινγκ
Επιμέλεια: Στέφανος Γεωργακόπουλος
</doc>
<doc docid='dw_52884071' lang='ell' type='mono' source='https://www.dw.com/el/el/κορωνοϊός-πού-βρίσκεται-ο-χορστ-ζεεχόφερ/a-52884071' term='κορωνοϊός'>
Υπό κανονικές συνθήκες ο Χορστ Ζεεχόφερ αρέσκεται στο να είναι παρών σε όλα  τα τηλεοπτικά δίκτυα. Όμως ο Γερμανός υπουργός Εσωτερικών, στη μεγαλύτερη κρίση της χώρας, έχει εξαφανιστεί. Σαν να τον κατάπιε η γη. Αυτήν την περίοδο δεν θέλει να δίνει συνεντεύξεις, είπε κάποιος συνεργάτης του. Γιατί είναι σημαντικό να συγκεντρωθεί για να βρει λύση στα πιο δύσκολα προβλήματα που έχει προκαλέσει στη χώρα ο κορωνοϊός τις επόμενες δύο με τρεις εβδομάδες.
"Πρέπει να παραμείνουμε υγιείς”
O κορωνοϊός έχει επηρεάσει έντονα τη Γερμανία εδώ και εβδομάδες. Πώς θα εξελιχθεί η κατάσταση το επόμενο διάστημα, είναι το βασικό ερώτημα στο υπ. Εσωτερικών
Κάποιος από το επιτελείο του έλεγε ότι όταν αρχές Φεβρουαρίου γινόταν συζήτηση για το εάν θα έπρεπε να ακυρωθούν ποδοσφαιρικά παιχνίδια ή η έκθεση τουρισμού, η σκέψη του ήταν στα κρεβάτια ασθενών, στα προστατευτικά ρούχα και τους περιορισμούς εισόδου στη χώρα. Τώρα που τα μέτρα για την καταπολέμηση του κορωνοϊού συνεχώς αυξάνονται, ο υπουργός Εσωτερικών συμβουλεύεται τους συμβούλους του, για το πώς μπορεί να διασφαλιστεί η δημόσια ασφάλεια, όταν πια οι άνθρωποι σκάσουν από την πολλή κλεισούρα και κάποιοι εγκληματίες προσπαθήσουν να εκμεταλλευτούν την κατάσταση έκτακτης ανάγκης.
Τι γίνεται λοιπόν αυτές τις ημέρες πίσω από τους τοίχους του υπουργείου;  Όταν συνεδριάζει η ομάδα κρίσης, και συνεδριάζει σχεδόν καθημερινά, στο τεράστιο τραπέζι κάθονται από 12 έως 15 άτομα. Εκτός από τον ίδιο τον Ζεεχόφερ βρίσκονται οι περισσότεροι από τους 6 υφυπουργούς του, οι επικεφαλής των τμημάτων και ο επικεφαλής της Ομοσπονδιακής Αστυνομίας Ντίτερ Ρόμαν.
Στο μεγάλο δωμάτιο συνεδριάσεων στο ισόγειο του κτηρίου οι συμμετέχοντες είναι κάπως χαμένοι, γιατί υπό κανονικές συνθήκες στο ίδιο τραπέζι κάθονται 50 άνθρωποι. Όμως κι εδώ ισχύει ο ίδιος κανόνας: πρέπει να τηρείται η απόσταση του ενός από τον άλλο, για να μην μολύνει ο ένας τον άλλο. Το σύνθημα του υπουργού είναι ότι πρέπει να παραμείνουμε υγιείς στις επάλξεις. Όποιος έχει κρυολόγημα, ή είχε επαφή με ανθρώπους που ήρθαν από περιοχή με κρούσματα, μένει στο σπίτι του και κάνει το τεστ.
Η μεγαλύτερη πρόκληση στην πολιτική του καριέρα
Μότο του Χορστ Ζεεχόφερ: "να παραμείνουμε όλοι υγιείς"
Tην περασμένη Πέμπτη ο Ζεεχόφερ ζήτησε από τον Ντίτερ Ρόμαν να εντατικοποιήσουν σημαντικά οι αστυνομικοί τους ελέγχους στα σύνορα και να ενισχυθεί η αστυνομική παρουσία σε περιοχές που λίγο μετά τα σύνορα εμφανίζονται πολλά κρούσματα κορωνοϊού ή όπου οι άνθρωποι από γειτονικές χώρες έρχονται για να κάνουν ψώνια. Από προχθές μάλιστα οι έλεγχοι θα γίνονται συστηματικοί. Όμως, η καγκελαρία εγείρει ενδοιασμούς και του ζητά να σταματήσει. Ο Ζεεχόφερ, που έχει τη φήμη του καβγατζή μέσα στο υπουργικό συμβούλιο, δεν βγάζει μιλιά. Η κατάσταση είναι κρίσιμη και δεν το σηκώνει. Και επειδή οι πολίτες νιώθουν ανασφάλεια μπροστά σε υπουργούς, που άλλα λένε σήμερα, κι άλλα σε δύο ημέρες.
Με τη Μέρκελ μιλά ο Ζεεχόφερ πολύ αυτές τις ημέρες, λένε οι συνεργάτες του. Ο συντονισμός μεταξύ τους είναι στενός, χωρίς να συμφωνούν πάντα. Συνήθως ο Ζεεχόφερ ζητά να επισπευσθεί η εφαρμογή πιο αυστηρών μέτρων, όπως έλεγχοι συνόρων, απαγόρευση εισόδου στη χώρα. Καμιά φορά δεν τον βολεύει που ο αιώνιος αντίπαλός του μέσα στο Χριστιανοκοινωνικό κόμμα, ο πρωθυπουργός της Βαυαρίας Μάρκους Ζέντερ ενεργεί αυτοβούλως και παίρνει αποφάσεις. Το ότι συνεχίζουν να έρχονται πρόσφυγες που ζητούν άσυλο, το βλέπει επικριτικά, επειδή έχουν εμφανιστεί κρούσματα του νέου ιού και σε προσφυγικούς καταυλισμούς με πολλά άτομα. Πότε η Ομοσπονδιακή Υπηρεσία Μετανάστευσης και Ασύλου BAMF θα είναι και πάλι πλήρως λειτουργική, κανείς δεν ξέρει, Η κυβέρνηση ακυρώνει το ενα ραντεβού μετά το άλλο για Μάρτιο, Απρίλιο και Μάιο.
Κανείς πλέον δεν θέλει να στείλει τον υπουργό Εσωτερικών, ηλικίας 70 χρόνων, στην τετιμημένη σύνταξη. Το ίδιο και την Άνεγκρετ Κραμπ-Καρενμπάουερ, που παρά την πρόθεσή της να παραιτηθεί, θα πρέπει να μείνει ακόμη για ένα διάστημα πρόεδρος του Χριστιανοδημοκρατικού κόμματος. Ως υπουργός Άμυνας πρέπει να συντονίσει την χωρίς προηγούμενο επιχείρηση βοήθειας του στρατού. Αλλά και ο Ζεεχόφερ, επί χρόνια υπουργός και πρώην πρωθυπουργός της Βαυαρίας, λίγο πριν αποχωρήσει από την ενεργό πολιτική, βρίσκεται μπροστά στην μεγαλύτερη πρόκληση της πολιτικής του καριέρας.
Άρμιν Μπεατρίς-Κλάσμαν/ dpa
Επιμέλεια: Ειρήνη Αναστασοπούλου
</doc>
<doc docid='dw_52881801' lang='ell' type='mono' source='https://www.dw.com/el/el/περιορισμός-επαφών-όχι-πάνω-από-δύο/a-52881801' term='κορωνοϊός'>
Από τη Δευτέρα απαγορεύεται στη Γερμανία η συνάθροιση πέραν το δύο ατόμων ή και οικογενειών. Αυτό είναι ένα από τα μέτρα, στα οποία κατέληξαν την Κυριακή το απόγευμα η καγκελάριος Άγκελα Μερκελ και οι πρωθυπουργοί των 16 γερμανικών κρατιδίων. Στην τηλεδιάσκεψη αξιολογήθηκαν τα υφιστάμενα μέτρα για την αντιμετώπιση της κρίσης του κορωνοϊού και συμφωνήθηκαν μέτρα που θα ισχύουν παντού στη Γερμανία. Τις προηγούμενες ημέρες σειρά κρατιδίων είχαν αποφασίσει κατά το δοκούν, πράγμα που προκάλεσε σύγχυση στην κοινή γνώμη. Σε συνέντευξη τύπου στο Βερολίνο η καγκελάριος δεν διέψευσε πληροφορίες ότι στη τηλεδιάσκεψη ο βαυαρός πρωθυπουργός Μάρκους Ζέντερ δέχτηκε σφοδρή επίθεση από συναδέλφους του για τις πρωτοβουλίες που ανέλαβε τις τελευταίες ημέρες.
Στο μεταξύ μετά το τέλος της τηλεδιάσκεψης και τις ανακοινώσεις των νέων μέτρων έγινε γνωστό ότι και η ίδια η καγκελάριος Μέρκελ θα τεθεί σε καραντίνα για 14 μέρες μένοντας στο σπίτι της διότι ήρθε σε επαφή με γιατρό που διαγνώσθηκε θετικός στον κορωνοϊό.
«Δεν είναι συστάσεις αλλά κανόνες»
Η αστυνομία δεν πρόκειται να κάνει πλέον απλώς συστάσεις για μη τήρηση των μέτρων
Σύμφωνα με όσα δήλωσε η καγκελάριος Μέρκελ στους δημοσιογράφους, για όσο διάστημα δεν διατίθεται εμβόλιο για τον κορωνοϊό μοναδικά αποτελεσματικά μέσα για τον περιορισμό της διάδοσης του είναι η θωράκιση των νοσοκομείων και η συμπεριφορά του καθένα. Και αυτό σημαίνει όσο γίνεται μεγαλύτερος περιορισμός της κοινωνικής ζωής και των επαφών των ανθρώπων. «Με αυτό τον τρόπο σώζουμε ζωές», τόνισε. Στη συνέχεια εξέφρασε την πεποίθηση ότι η συντριπτική πλειοψηφία των πολιτών έχει καταλάβει ότι σε αυτή την προσπάθεια θα πρέπει να συμβάλει ο καθένας. Παρουσιάζοντας τα μέτρα κατέστησε σαφές ότι «δεν πρόκειται για συστάσεις αλλά για κανόνες.» Η τήρηση τους θα ελέγχεται από την αστυνομία, οι παραβάτες θα τιμωρούνται. Τα μέτρα ισχύουν προσωρινά για δύο εβδομάδες.
Από εδώ και στο εξής θα ισχύει για τους δημόσιους χώρους η τήρηση απόστασης τουλάχιστον 1,5 μέτρων από άλλους. Κατά αυτόν τον τρόπο «μειώνουμε τον κίνδυνο μόλυνσης σχεδόν στο μηδέν» επεσήμανε η καγκελάριος. «Αναγκαίες» έξοδοι προκειμένου να πάει κάποιος στη δουλειά, στο γιατρό, να ψωνίσει και άλλα παρόμοια επιτρέπονται, όπως και ο περίπατος αλλά και η μεμονωμένη αθλητική δραστηριότητα. Αντιθέτως, απαγορεύονται συναντήσεις ανθρώπων για ψυχαγωγικούς λόγους σε δημόσιους και ιδιωτικούς χώρους – ακόμη και σε σπίτια. Κλείνουν τα καταστήματα εστίασης αλλά επιτρέπεται το delivery. Εκτός αυτού αποφασίστηκε η απαγόρευση λειτουργίας καταστημάτων που σχετίζονται με την περιποίηση του σώματος, όπως κομμωτήρια και κέντρα αισθητικής.
Πακέτο νόμων
Τα Γραφεία Απασχόλησης δεν θα ζητούν αιτιολογικά για το κοινωνικό επίδομα ανεργίας
Παράλληλα με τα νέα μέτρα συμπεριφοράς των πολιτών η γερμανική κυβέρνηση προετοιμάζει πυρετωδώς πακέτο νόμων προκειμένου να αποφευχθεί η απώλεια των βιοτικών πόρων για πολίτες και επιχειρήσεις. Τα μέτρα θα συζητηθούν αύριο στο υπουργικό συμβούλιο και θα κατατεθούν την Τετάρτη στη βουλή όπου αναμένεται να ψηφιστούν με συνοπτικές διαδικασίες την ίδια ημέρα. Την Παρασκευή κατά πάσα πιθανότητα και η βουλή των κρατιδίων (Ομοσπονδιακό Συμβούλιο) θα δώσει πράσινο φως.
Στους νόμους προβλέπεται μεταξύ άλλων ότι από την 1η Απριλίου ως τις 30 Σεπτεμβρίου θα απαγορεύεται η καταγγελία της μίσθωσης ακινήτων σε περίπτωση που ιδιώτες αλλά και επιχειρήσεις δεν θα είναι σε θέση να πληρώσουν το ενοίκιό τους. Προκειμένου να αποφευχθούν πτωχεύσεις, θα ισχύει μια ρύθμιση αναβολής για δανειακές συμβάσεις που δεν θα εξυπηρετούνται. Εκτός αυτού δεν θα ζητούνται δικαιολογητικά για την παροχή επιδόματος ανεργίας για όσο διάστημα επικρατεί η κρίση του κορωνοϊού.
Μικρές επιχειρήσεις και ελεύθεροι επαγγελματίες θα μπορούν να παίρνουν δάνεια και επιδόματα, τα οποία δεν χρειάζεται να τα επιστρέψουν. Για να αποφευχθούν απολύσεις προσωπικού οι επιχειρήσεις θα έχουν τη δυνατότητα να αιτούνται πιο εύκολα καθεστώς «εργασίας μειωμένου ωραρίου» έτσι ώστε να πληρώνεται μέρος του μισθού και των ασφαλιστικών από το κράτος. Υπολογίζεται ότι ο αριθμός των εργαζομένων που θα κάνει χρήση αυτής της ρύθμισης θα κυμανθεί στα 2,35 εκατομ. άτομα. Τουλάχιστον 3 δις ευρώ θα διατεθούν  για τα νοσοκομεία.
Έλλειμα στον προϋπολογισμό
Για τη χρηματοδότηση των μέτρων θα διατεθούν 122,8 δις ευρώ. Δεδομένου ότι οι απώλειες από τις φοροεισφορές θα ανέλθουν φέτος σύμφωνα με εκτιμήσεις του γερμανικού υπουργείου Οικονομικών στα 33,5 δις ευρώ, ο κρατικός προϋπολογισμός 2020 θα σημειώσει συνολικό έλλειμα ύψους 156,3 δις ευρώ. Σημειωτέον ότι ο μέχρι στιγμή ισχύων ισοσκελισμένος προϋπολογισμός ανέρχεται στα 328, 5 δις ευρώ. Κεντρικός μηχανισμός στήριξης της οικονομίας θα είναι όμως το Ταμείο Σταθεροποίησης της Οικονομίας ύψους 600 δις ευρώ για την παροχή εγγυήσεων, τη διατήρηση της ρευστότητας όπως και την αγορά μετοχών επιχειρήσεων από το κράτος. Αναμένεται παρουσίαση του συνολικού πακέτου νόμων τη Δευτέρα το μεσημέρι.
Παναγιώτης Κουπαράνης, Βερολίνο
</doc>
<doc docid='dw_52878762' lang='ell' type='mono' source='https://www.dw.com/el/el/iατρικό-προσωπικό-κατά-γαλλικού-κράτους/a-52878762' term='κορωνοϊός'>
«Στο όνομα του δικαιώματος για τη ζωή» οι ενώσεις των επαγγελματιών υγείας, που μάχονται στην πρώτη γραμμή κατά του κορωνοϊού προσέφυγαν στο Συμβούλιο Επικρατείας ζητώντας να υποχρεωθεί το κράτος στη λήψη αυστηρότερων περιοριστικών μέτρων.
Όλως εκτάκτως, το Συμβούλιο Επικρατείας εξετάζει σήμερα την προσφυγή ενώ ήδη το υγειονομικό συμβούλιο γύρω από τον πρόεδρο Μακρόν ετοιμάζει νέα περιοριστικά μέτρα που θα ανακοινωθούν αύριο.
Χωρίς μάσκες και τεστ για τον κορωνοϊό
Εκτεθειμένοι στον κορωνοϊό είναι γιατροί και νοσηλευτικό προσωπικό στη Γαλλία
Οι επαγγελματίες του τομέα της υγείας θεωρούν ότι στέλνονται «γυμνοί» στη μάχη χωρίς μάσκες προστασίας και χωρίς επαρκή τεστ ανίχνευσης και κατηγορούν την κυβέρνηση για αντιφατικές και ασαφείς ανακοινώσεις: Από τη μία επιτρέπονται τα ατομικά σπορ και από την άλλη απαγορεύεται η έξοδος, «πηγαίνετε στη δουλειά» λέει ένας υπουργός «μείνετε στα σπίτια» λέει άλλος. «Το πολιτικό μήνυμα είναι συγκεχυμένο και τα μέτρα μη αποτελεσματικά» κατηγορούν οι προσφεύγοντες.
Για να ηρεμήσει τα πνεύματα ο υπουργός Υγείας Ολιβιέ Βεράν, δήλωσε χθες ότι έχει παραγγείλει 250 εκατομμύρια μάσκες. Λίγο αργά, λένε πολλοί, ενώ στο μυαλό όλων είναι το φιάσκο με την καταστροφή 2 δισεκατομύριων μασκών, στοκ από το 2010, για το οποίο, λόγω του μεγάλου κόστους κρεμάστηκε επί ξύλου η τότε υπουργός Ροζελίν Μπασλό.
Τώρα η Γαλλία τρέχει, στέλνοντας ελικόπτερα στην Κορσική ή στήνοντας υπαίθριο στρατιωτικό νοσοκομείο στη Μυλούζη και αποδεχόμενη βοήθεια σε κρεβάτια από γειτονική γερμανική πόλη. Είναι και αυτό δείγμα της ευρωπαϊκής αλληλεγγύης.
Ολυμπία Τσίπηρα, Παρίσι
</doc>
<doc docid='dw_52877002' lang='ell' type='mono' source='https://www.dw.com/el/el/κορωνοϊός-ενόψει-lockdown-η-γερμανία/a-52877002' term='κορωνοϊός'>
Σε μια προσπάθεια να αναχαιτιστεί ενιαία σε όλα τα γερμανικά ομόσπονδα κρατίδια η ραγδαία αύξηση των κρουσμάτων κορωνοϊού, συνεδριάζουν μέσω τηλεδιάσκεψης το μεσημέρι στις 15.00 ώρα Ελλάδας, η γερμανίδα καγκελάριος με τους πρωθυπουργούς των 16 ομόσπονδων κρατιδίων. Επί τάπητος, εάν υπό τις νυν συνθήκες κρίνεται αναγκαίο να ληφθούν ριζικότερα μέτρα με βασικότερο την καθολική απαγόρευση κυκλοφορίας των πολιτών.
Εκτός από την Άγκελα Μέρκελ θα συμμετάσχουν όλοι οι βασικοί υπουργοί που εμπλέκονται στην καταπολέμηση της πανδημίας: ο αντικαγκελάριος και υπουργός Οικονομικών Όλαφ Σολτς, οι υπουργοί Εσωτερικών, Εξωτερικών, Υγείας και η υπουργός Άμυνας Άνεγκρετ Κραμπ-Καρενμπάουερ.
Διαφωνίες μεταξύ των κρατιδίων
Κρίσιμη τηλεδιάσκεψη της Μέρκελ σήμερα με τους πρωθυπουργός των κρατιδίων. Για τον υπ. Οικ. Όλαφ Σολτς απαιτείται ριζική παρέμβαση στα δημοσιονομικά
Ορισμένα κρατίδια, κυρίως η Βαυαρία, έχουν ήδη προχωρήσει στη λήψη πολύ δραστικότερων μέτρων σε σχέση με άλλα. Ο υπουργός παρά τη καγκελαρία Χέλγκε Μπράουν έκανε σαφές ήδη από χθες ότι οι αποφάσεις θα ληφθούν από το εάν αυτό το Σαββατοκύριακο οι Γερμανοί υπακούσουν στις οδηγίες των ειδικών και τηρήσουν αποστάσεις ασφαλείας μεταξύ τους. Σε αρκετές πόλεις και περιφέρειες εμφανίστηκαν κρούσματα ανυπακοής, κυρίως νεαρών ατόμων, που σε ομάδες γιόρταζαν σε πάρκα ή “ρέμβαζαν” στις όχθες ποταμών και λιμνών. Δεν είναι σαφές πόσην ώρα θα διαρκέσει η τηλεδιάσκεψη.
Σε περίπτωση που υπάρξουν συγκεκριμένες αποφάσεις, είναι πολύ πιθανόν να συμπέσουν με αυτές με αυτές που έλαβαν πρόσφατα οι 16 τοπικοί πρωθυπουργοί. Από όλους κυρίως ο πρωθυπουργός της Βαυαρίας Μάρκους Ζέντερ ελπίζει στη λήψη ενιαίας και αυστηρής απόφασης, όπως με αυτή που έχει λάβει στο κρατίδιό του. Δεν συμφωνούν όμως όλοι με τη στάση του. Κυρίως ο υπουργός Οικονομικών Όλαφ Σολτς από το Σοσιαλδημοκρατικό κόμμα απορρίπτει πλήρη απαγόρευση κυκλοφορίας. «Ελπίζω να αποφύγουμε να φτάσουμε στη λήψη μέχρι και τέτοιων μέτρων. Είναι στη διακριτική ευχέρεια των κρατιδίων και των κοινοτήτων. Ιδιαίτερα σε τέτοιες καταστάσεις  όλοι έχουν ανάγκη να παίρνουν καθαρό αέρα» δήλωσε στην κυριακάτικη έκδοση της Frankfurter Allegmeine Zeitung.
Λαρς Φελντ: Θα αντέξει οικονομικά η Γερμανία
Λαρς Φελντ: Σημασία έχει υπό τη νυν κατάσταση να δοθεί βοήθεια γρήγορα και χωρίς γραφειοκρατία
Την ίδια ώρα ο υπουργός Οικονομικών επιβεβαίωσε τη ριζική αναθεώρηση της δημοσιονομικής πολιτικής της χώρας. “Βρισκόμαστε ενώπιον μεγάλων προκλήσεων” είπε χθες στο Πότσνταμ. “Οι θέσεις εργασίας θα πρέπει να διασφαλιστούν, οι επιχειρήσεις να σταθεροποιηθούν. Γι αυτό αποφασίσαμε να λάβουμε συμπληρωματικά μέτρα στον υπάρχοντα προϋπολογισμό. Τα 150 δις ευρώ είναι ένα τεράστιο ποσό, αλλά θα μας δώσει τις δυνατότητες που χρειαζόμαστε. Σχετικό σχέδιο νόμου αναμένεται να εγκριθεί αύριο στο υπουργικό συμβούλιο. “Η Γερμανία θα πάρει περισσότερα δάνεια από ό,τι υπό κανονικές συνθήκες και θα κάνει περισσότερα χρέη, από όσα επιτρέπει ο Θεμελιώδης Νόμος. Αλλά θα συνδεθούν με σχέδιο αποπληρωμής”.
Ο οικονομολόγος Λαρς Φελντ, ο οποίος εξελέγη πρόσφατα πρόεδρος της λεγόμενης Ομάδας των Σοφών που συμβουλεύει τη γερμανική κυβέρνηση, θεωρεί απόλυτα δικαιολογημένα τα νέα δημοσιονομικά μέτρα λόγω κορωνοϊού. “Εάν το ποσοστό επί των χρεών στο ΑΕΠ ανέβει από το 60% στο 80% ή ακόμη και στο 90%, δεν απειλείται η δημοσιονομική σταθερότητα της χώρας” είπε στην κυριακάτικη Die Welt. “Ακόμη και αύξηση του κρατικού χρέους από 2 σε 3 δις ευρώ θα μπορούσε να αντέξει η Γερμανία. Είναι απόλυτα σωστό η κυβέρνηση να κάνει χρήση της ρήτρας που έχει προβλέψει στον σχετικό νόμο σε περίπτωση ανάγκης και να θέσει εκτός ισχύος το λεγόμενο χειρόφρενο χρέους. Σημασία έχει υπό τη νυν κατάσταση να δοθεί βοήθεια γρήγορα και χωρίς γραφειοκρατία”.
Ειρήνη Αναστασοπούλου
</doc>
<doc docid='dw_52871061' lang='ell' type='mono' source='https://www.dw.com/el/el/ιταλία-η-μεγαλύτερη-δοκιμασία-μεταπολεμικά/a-52871061' term='κορωνοϊός'>
Η Ιταλία δεν είδε ακόμη θετικά αποτελέσματα από τα αυστηρά μέτρα που έχουν υιοθετηθεί. Ο νεκροί ξεπέρασαν τις 4000 και τα κρούσματα τις 47.000.
Στο Μιλάνο οι ουρές στα σούπερ μάρκετ ξεκίνησαν τα χαράματα. Αλλά και στην Ρώμη είναι εντυπωσιακές. Συχνά οι πολυκατοικίες μοιάζουν έρημες με τον κόσμο κλειδαμπαρωμένο μέσα στα σπίτια. O δήμαρχος της ιταλικής συμπρωτεύουσας, Μπέπε Σάλα, σκοπεύει να κλείσει και τα καταστήματα καπνού για να περιορίσει τις εξόδους των Μιλανέζων.
Υπάρχει κούραση και ανησυχία. Τόσο που η Ιταλική Πολιτική Προστασία αναγκάσθηκε να διαψεύσει ότι από τα μέσα Απριλίου υπάρχει σχέδιο με εφαρμογή των ακραίων απαγορεύσεων που ίσχυσαν στην κινεζική Γιουχάν.
Γιατί η Ιταλία δεν μπορεί να ελέγξει την κατάσταση;
Έρημη πόλη το Μιλάνο. Ενδέχεται να κλείσουν και τα καταστήματα καπνού ώστε να περιοριστούν κι άλλο οι έξοδοι των πολιτών
Το μεγαλύτερο άγχος όμως οφείλεται στο ότικανείς δεν έχει απαντήσει ακόμη σε ένα κύριο ερώτημα: για ποιο λόγο η Ιταλία δεν καταφέρνει να σταματήσει την συνεχή αύξηση των κρουσμάτων και νεκρών, παρά τις τόσες προσπάθειες.
Η κυβέρνηση Κόντε σκοπεύει να εγκρίνει την πραγματοποίηση χιλιάδων τεστ για να εντοπισθούν οι φορείς του ιού που δεν παρουσιάζουν συμπτώματα. Και να τεθούν πιθανότατα υπό παρακολούθηση μέσω δορυφόρου ώστε να ελέγχονται, λεπτό προς λεπτό οι μετακινήσεις τους.Πόσος καιρός θα χρειαστεί, όμως; Ξαφνικά, στην εποχή της πληροφορικής και της εικονικής πραγματικότητας, η Ιταλία ανακάλυψε ότι δεν μπορεί να εξασφαλίσει ούτε απλές χάρτινες μάσκες για τους γιατρούς και τους νοσοκόμους της.
Την ίδια στιγμή προβλήματα που μέχρι χθες έμοιαζαν τεράστια, ξαφνικά έγιναν σχεδόν ασήμαντα. Όλοι συμφωνούν ότι και στην Ιταλία πρόκειται για τη μεγαλύτερη δοκιμασία, μετά τον Β' Παγκόσμιο Πόλεμο.«Ίσως η κατάσταση βελτιωθεί στα τέλη Απριλίου», εκτιμά μέρος των ειδικών. Ασφαλώς και δεν είναι βέβαιο, αλλά είναι κάτι. Αν μη τι άλλο, προσφέρει λόγο ύπαρξης στην ελπίδα.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52870720' lang='ell' type='mono' source='https://www.dw.com/el/el/τουρκία-φόβοι-για-κατακόρυφη-αύξηση-των-κρουσμάτων/a-52870720' term='κορωνοϊός'>
9 νεκροί και 670 κρούσματα είναι ο μέχρι στιγμής επίσημα επιβεβαιωμένος απολογισμός για τον κορωνοϊό στην Τουρκία, σύμφωνα με την τελευταία ανακοίνωση από τον υπουργό Υγείας κ. Κοτζά.
Η προχθεσινή αποκάλυψη του ιδίου ότι μέχρι εκείνη τη στιγμή τα τεστ γίνονταν μόνο σε ένα κέντρο και ήταν τα απολύτως απαραίτητα εξηγεί γιατί τα επίσημα επιβεβαιωμένα ήταν τόσο λίγα. Από τη στιγμή που τα κέντρα έγιναν 18 και αυξήθηκαν τα τεστ, άρχισε να αυξάνεται κατακόρυφα και ο αριθμός των κρουσμάτων. Κάθε μέρα σχεδόν διπλασιάζονται. Σύμφωνα με την επίσημη ανακοίνωση χθες έγιναν 3656 τεστ και διαπιστώθηκαν 311 νέα επιβεβαιωμένα κρούσματα.
Ο πρόεδρος Ερντογάν απηύθυνε έκκληση στους πολίτες να παραμένουν σπίτι και να μην βγαίνουν έξω αν δεν είναι απόλυτη ανάγκη. Με νέα εγκύκλιο του υπουργείου Υγείας έχουν επιταχθεί όλα τα νοσοκομεία που διαθέτουν ΜΕΘ και χαρακτηρίστηκαν νοσοκομεία πανδημίας, συμπεριλαμβανομένων και των ιδιωτικών.
Ξηλώνουν παγκάκια στα πάρκα για να μην συχνάζουν υπερήλικες
Άδεια η κεντρική πλατεία Tαξίμ της Κωνσταντινούπολης
Παρά τις προειδοποιήσεις πολλοί υπερήλικες επιμένουν και στην Τουρκία να συχνάζουν σε πάρκα. Ορισμένοι δήμοι βρήκαν την λύση ξηλώνοντας ακόμη και τα παγκάκια για να μην κάθονται οι πολίτες.
Τα μέτρα αναγκαστικά γίνονται όλο και πιο αυστηρά ενώ κλείνουν το ένα μετά το άλλο και τα καταστήματα μέσα στα εμπορικά κέντρα, στα οποία δεν έχει κόμη απαγορευθεί η λειτουργία, με εξαίρεση στα καφέ και εστιατόρια και μπαράκια, που ήταν μέσα σε αυτά.
Στο μεταξύ έχουν απαγορευθεί οι εξαγωγές σε μάσκες και αντισηπτικά. Η Τουρκία έχει μεγάλη παραγωγή και τον πρώτο καιρό είχε κάνει μεγάλες εξαγωγές προς την Κίνα, η οποία αντιμετώπιζε πρώτη το πρόβλημα. Εκφράζονται φόβοι για κατακόρυφη αύξηση των επιβεβαιωμένων κρουσμάτων με την αύξηση των τεστ.  Αξίζει να σημειωθεί ότι στην Τουρκία έχουν φτάσει πλέον και τα νέα γρήγορα τεστ, που έχουν αναπτυχθεί στην Κίνα.
Ανδρέας Ρομπόπουλος, Τουρκία
</doc>
<doc docid='dw_52869713' lang='ell' type='mono' source='https://www.dw.com/el/el/θέμα-χρόνου-η-γενική-απαγόρευση-κυκλοφορίας/a-52869713' term='κορωνοϊός'>
Τελειώνουν σιγά-σιγά τα ψέματα. Από αυτό το Σαββατοκύριακο θα κριθεί κατά πόσο η ομοσπονδιακή κυβέρνηση θα επιβάλει ακόμα περισσότερα περιοριστικά μέτρα κατεβάζοντας σχεδόν σε μηδενικούς ρυθμούς τη δημόσια ζωή. Πιθανή ψήφιση απαγόρευσης της κυκλοφορίας γίνεται πιο επιτατική γιατί παρά τις συστάσεις πολιτικών και γιατρών και τις υποδείξεις της αστυνομίας, παρατηρήθηκαν στη Βαυαρία, που θρηνεί τους περισσότερους νεκρούς, αλλά και σε άλλα ομόσπονδα κρατίδια, κρούσματα απειθαρχίας κυρίως νεαρής ηλικίας ατόμων, που συνωστίζονται σε πάρκα και σε όχθες ποταμών και λιμνών για να «γιορτάσουν» τον ελεύθερο χρόνο τους.
Οικονομία και προστασία πολιτών
Κρίσιμο Σαββατοκύριακο για την Μέρκελ. Αναμένονται αποφάσεις σχετικά με την αυστηροποίηση των μέτρων για τον κορωνοϊό
Έτσι, η κυβερνητική ομάδα διαχείρισης της κρίσης ετοιμάζει σειρά νομοθετικών ρυθμίσεων, οι οποίες θα ψηφιστούν στο αμεσότατο χρονικό διάστημα. Την ερχόμενη Δευτέρα συνέρχεται το υπουργικό συμβούλιο για να εγκρίνει δυσθεώρητο πακέτο βοήθειας δισεκατομμυρίων για να επουλώσει τις πληγές του κορωνοϊού στη γερμανική οικονομία, που όμοιό του δεν έχει ξαναπάρει η χώρα. Την Τρίτη συνέρχονται οι κοινοβουλευτικές ομάδες των κομμάτων και την Τετάρτη τα έκτακτα μέτρα θα τεθούν στην ολομέλεια της ομοσπονδιακής βουλής για να εγκριθούν. Στο κομμάτι των μέτρων που αφορούν στο πώς θα κινηθεί η δημόσια ζωή, που ενδιαφέρει τους πολίτες, θα ισχύσουν πλέον ενιαία σε ολόκληρη τη χώρα.
Όλα εξαρτώνται βέβαια από τη συνάντηση το βράδυ της Κυριακής (22.03) της καγκελαρίου Μέρκελ με τους πρωθυπουργούς των 16 ομόσπονδων κρατιδίων. Ο πρόεδρος του Συνδέσμου Γερμανών Βιομηχάνων Ντίτερ Κεμπφ δήλωσε ότι η βιομηχανία αναγνωρίζει την αναγκαιότητα περιορισμού εξόδου από το σπίτι, αλλά είναι σημαντικό να μπορούν να εργάζονται εκείνοι, που δεν μπορούν να το κάνουν, με τηλεργασία.
Τον δρόμο άνοιξε η Βαυαρία
Πάρκο στη Βαυαρία πριν από την απαγόρευση της κυκλοφορίας
Ωστόσο ήδη πολλά κρατίδια από μόνα τους προχώρησαν σε ακόμη πιο αυστηρά μέτρα που ουσιαστικά ακυρώνουν κάθε έκφανση κοινωνικής παρουσίας. Το πρώτο βήμα έκανε η Βαυαρία και το κρατίδιο του Ζάαρ. Από τα μεσάνυχτα ισχύει απαγόρευση εξόδου από το σπίτι. Οι πολίτες δεν μπορούν να κυκλοφορούν στους δρόμους χωρίς πολύ αναγκαίο λόγο, όπως ψώνια στο σούπερ μάρκετ, επίσκεψη σε γιατρό, αλλά και βόλτα στον καθαρό αέρα ή τζόκινγκ αλλά κατά μόνας.
Εστιατόρια, μπυραρίες και καταστήματα εστίασης που μπορούσαν να δεχθούν πελάτες μέχρι τις 18.00, τώρα βάζουν λουκέτο. Από τα μεσάνυκτα ξεκίνησαν και έλεγχοι της αστυνομίας. Στην περιφέρεια Μπαντ Μρικενμπάου εντόπισε μεταξύ άλλων ομάδα πέντε νέων που γιόρταζαν γενέθλια μέσα σε φορτηγό. Ομάδα τριών νέων στην ίδια περιφέρεια είχαν ανάψει φωτιά και έπιναν. Σε όλες τις περιπτώσεις κατατέθηκαν μηνύσεις.
Ανάλογα μέτρα, όπως στη Βαυαρία, ισχύουν από σήμερα και σε άλλα έξι κρατίδια. Λόγω των εξελίξεων και επειδή ο αριθμός των κρουσμάτων ανεβαίνει με γεωμετρική πρόοδο, θα ήταν δύσκολο η κεντρική κυβέρνηση να μην υιοθετήσει αυτά τα μέτρα έτσι ώστε να υπάρξει ενιαία αντιμετώπιση και να μην μπορεί να επικαλεσθεί κανείς «παρεξηγήσεις».
Νέοι σε ηλικία στις ΜΕΘ
Τα αυξανόμενα κούσματα κορωνοϊού σε νέους σε ηλικία προκαλούν επιπρόσθετη ανησυχία στη Γερμανία
Ανησυχία προκαλεί επίσης ένα νέο στοιχείο. Στις Μονάδες Εντατικής Θεραπείας ΜΕΘ μπαίνουν όλο και περισσότεροι νέοι άνθρωποι. «Αυτό καταγράφεται στην Ιταλία και το ίδιο καταγράφεται και στη Γερμανία» επισημαίνει ο Κλέμενς Βέντχερ από την Κλινική Λοιμώξεων του νοσοκομείου Σβάμπινγκ στο Μόναχο. «Η νεώτερη σε ηλικία ασθενής με συμπτώματα Covid19 είναι λίγο πάνω από 20 χρονών. Συνολικά παρατηρούμε όλο το ηλικιακό φάσμα ανθρώπων, ανεξάρτητα εάν βρίσκονται στις ΜΕΘ ή νοσηλεύονται σε κανονικούς θαλάμους.
Ο συγκεκριμένος γιατρός ήταν ο πρώτος που τέλος Ιανουαρίου αντιμετώπισε στη Γερμανία το πρώτο κρούσμα κορωνοϊού στη συγκεκριμένη κλινική. «Τίποτα δεν αποκλείει ότι ακόμη και νέοι ασθενείς μπορούν να περάσουν τη νόσο παρουσιάζοντας σοβαρά συμπτώματα, αυτό θα πρέπει να λειτουργεί ως σήμα κινδύνου για όλους ώστε να τηρούμε σχολαστικά τους κανόνες υγιεινής και να εφαρμόζουμε τις οδηγίες» τονίζει ο γερμανός γιατρός, ο οποίος θεωρεί ότι ο κίνδυνος από το νέο ιό υποβαθμίστηκε από τους πολιτικούς και την επιστήμη.
Ο νέος αριθμός θανάτων νωρίς το πρωί ήταν 68, σύμφωνα με την εφημερίδα Berliner Morgenpost, εκ των οποίων τα 9 άτομα ζούσαν μαζί στο ίδιο γηροκομείο στο Βίρτσμπουργκ. Στο Βερολίνο, καταγράφηκε ο πρώτος νεκρός, ηλικίας 95 ετών. Ο αριθμός των κρουσμάτων προσεγγίζει τα 20.000 και είναι βέβαιο ότι θα τον ξεπεράσει.
Ειρήνη Αναστασοπούλου/ dpa/ NTV
</doc>
<doc docid='dw_52869046' lang='ell' type='mono' source='https://www.dw.com/el/el/αναστολή-των-κανόνων-δημοσιονομικής-πειθαρχίας/a-52869046' term='κορωνοϊός'>
Την αναστολή των κανόνων δημοσιονομικής πειθαρχίας στην ΕΕ, ανακοίνωσε το βράδυ της Παρασκευής η πρόεδρος της Ευρωπαϊκής Επιτροπής Ούρσουλα φον ντερ Λάιεν. Με την πρωτοφανή απόφαση για τα δεδομένα της Ένωσης ανοίγει ο δρόμος για την χωρίς όρια αύξηση του νέου δανεισμού των χωρών-μελών έτσι ώστε να αντιμετωπιστούν αποτελεσματικά και εν τη γενέσει τους οι οικονομικές επιπτώσεις της πανδημίας.
EKT: 750 δις ευρώ για τις οικονομίες των κρατών της ευρωζώνης
Η ΕΚΤ θα δαπανήσει συνολικά 1,1 τρις ευρώ στο πλαίσιο του παλιού και του νέου προγράμματος αγοράς ομολόγων
Μια μέρα νωρίτερα η πρόεδρος της ΕΚΤ Κριστίν Λαγκάρντ ανακοίνωνε ότι με δημοσιονομικό «μπαζούκα» ύψους 750 δις ευρώ προτίθεται να στηρίξει οικονομίες κρατών που κινδυνεύουν από τις δραματικές επιπτώσεις της κρίσης του κορωνοϊού. Για την τρέχουσα χρονιά αυτό σημαίνει ότι η ΕΚΤ θα δαπανήσει συνολικά 1,1 τρις ευρώ στο πλαίσιο του παλιού και του νέου προγράμματος αγοράς ομολόγων. Το τεράστιο αυτό πακέτο αναμένεται να αγγίξει το 10% του συνολικού ΑΕΠ της ευρωζώνης. Γεγονός που δείχνει το μέγεθος της οικονομικής κρίσης, η οποία προκαλείται από τις προσπάθειες ελέγχου της πανδημίας.
Ο επικεφαλής της δεξαμενής σκέψης Breugel στις Βρυξέλλες Γκούντραμ Βολφ αποτιμά θετικά την ανακοίνωση της Κριστίν Λαγάρντ. Κατά την εκτίμησή του το νέο πρόγραμμα μαζικής αγοράς ομολόγων θα βοηθήσει τις κυβερνήσεις να επικεντρωθούν στον περιορισμό της εξάπλωσης του ιού και στην στήριξη των οικονομικών τους. Με την αγορά κρατικών ομολόγων η ΕΚΤ στηρίζει κυρίως την Ιταλία, η οποία έχει πληγεί όσο καμία άλλη χώρα από τον κορωνοϊό, ενώ την ίδια στιγμή εξακολουθεί να έχει τεράστιο δημόσιο χρέος.
Ζητούμενο να ξεπεραστούν οι επόμενοι κρίσιμοι μήνες.
Βοήθεια σε ελεύθερους επαγγελματίες και τις μικρομεσαίες επιχειρήσεις ανακοίνωσε ο υπ. Οικονομίας Πέτερ Αλτμάιερ. Εδώ με τον υπ. Οικονομικών Όλαφ Σολτς
Ο ειδικός Γκούντραμ Βολφ θεωρεί ότι προτεραιότητα αποτελεί τώρα η στήριξη των επιχειρήσεων με φοροαπαλλαγές, χαμηλότοκα δάνεια ακόμα και οικονομική βοήθεια. Διαφορετικά, πιστεύει, θα οδηγηθούν στη χρεοκοπία πλήθος επιχειρήσεων με αποτέλεσμα να καταστραφούν απαραίτητες παραγωγικές δομές για την επανεκκίνηση της οικονομίας μετά το τέλος της κρίσης του κορωνοϊού: «Ζητούμενο είναι τώρα να ξεπεραστούν οι επόμενοι δύο, τρεις ή και δώδεκα κρίσιμοι μήνες. Εννοείται ότι θα υπάρξουν περικοπές και περιορισμοί στην παραγωγή, αλλά ελπίζω να αποφευχθούν τουλάχιστον οι μαζικές πτωχεύσεις».
Από γερμανικής πλευράς ο υπουργός Οικονομίας Πέτερ Αλτμαϊερ δηλώνει ότι η κυβέρνηση θα στηρίξει τόσο τους ελεύθερους επαγγελματίες, όσο και τις μικρομεσαίες επιχειρήσεις. Μιλώντας στον ραδιοσταθμό Deutschlandfunk τόνισε: «Σημασία έχει να βοηθήσουμε άμεσα παραμερίζοντας κάθε γραφειοκρατικό εμπόδιο. Μέσα στις επόμενες μέρες θα δούμε πια μορφή θα λάβει η οικονομική βοήθεια που δρομολογούμε».
«Δεν υπάρχει όριο» έγραψε λακωνικά η Κριστίν Λαγκάρντ
Άμεσα μέτρα «χωρίς όριο» από την ΕΚΤ ανακοίνωσε η Κριστίν Λαγκάρντ
Ευρωπαϊκές χώρες, οι οποίες δεν είναι σε θέση να εφαρμόσουν γενναιόδωρα προγράμματα στήριξης των οικονομιών τους ίσως αναγκαστούν να ζητήσουν βοήθεια από τον Ευρωπαϊκό Μηχανισμό Σταθερότητας. Άλλες πάλι ενδέχεται να καταφύγουν σε νέο δανεισμό, που είναι και το επικρατέστερο σενάριο, μετά την απόφαση των Βρυξελλών να αναστείλουν του κανόνες δημοσιονομικής πειθαρχίας.
Μετά τις ανακοινώσεις της η ΕΚΤ θα τυπώσει το χρήμα του χρειάζεται και θα διορθώσει προς τα πάνω τον ισολογισμό της. Παράλληλα σχεδιάζει κάποτε, όταν τελειώσει η κρίση, να αντλήσει τα χρήματα που δαπάνησε από τις αγορές. Μέχρι τότε πάντως η Κριστίν Λαγκάρντ δεσμεύθηκε ότι θα αυξήσει τη δύναμη πυρός του «μπαζούκα» αν το απαιτήσουν οι συνθήκες στις αγορές. Όπως έγραψε λακωνικά η πρόεδρος της ΕΚΤ στο twitter «δεν υπάρχει όριο».
Μπερντ Ρίγκερτ
Επιμέλεια: Στέφανος Γεωργακόπουλος
</doc>
<doc docid='dw_52867904' lang='ell' type='mono' source='https://www.dw.com/el/el/ευρωομόλογα-ρεαλιστικό-το-αδιανόητο/a-52867904' term='κορωνοϊός'>
«Στην εποχή του κορωνοϊού θα μπορούσε να γίνει πραγματικότητα αυτό που κατά τη διάρκεια της ευρωκρίσης προσέκρουε στη σθεναρή αντίσταση της Γερμανίας: η έκδοση ευρωομολόγων», γράφει η  εφημερίδα taz του Βερολίνο σε σχόλιο με τίτλο «Το μέχρι πρότινος αδιανόητο γίνεται ρεαλιστικό».
«Η καλή είδηση είναι ότι όταν ξεπεραστεί η κρίση η οικονομική ανάπτυξη, το πιθανότερο είναι να εκτιναχθεί»
Η γερμανική εφημερίδα παρατηρεί: «Τα ομόλογα που θα εκδίδονται από τα 19 κράτη της ευρωζώνης, έχουν το πλεονέκτημα ότι οι οικονομικά ασθενέστερες χώρες-μέλη δεν θα χρειάζεται πλέον να καταβάλουν υψηλότερα επιτόκια για να βρουν αγοραστές για τα ομόλογά τους, μιας και όλες οι χώρες της ΕΕ θα εγγυώνται από κοινού το χρέος. Στην παρούσα φάση η Ευρωπαϊκή Επιτροπή μπορεί να φανταστεί τη χρήση αυτού του εργαλείου. Αν βοηθούν και έχουν τη σωστή δομή τότε θα εισαχθούν, δηλώνει η πρόεδρος της Κομισιόν Ούρσουλα φον ντερ Λάιεν. Σε αντίθεση με το παρελθόν η γερμανική κυβέρνηση δεν απέρριψε αμέσως την πρόταση. Οι σχετικές συνομιλίες συνεχίζονται, τόνισε εκπρόσωπος του γερμανικού υπουργείου Οικονομικών»
«Μπαζούκα για όλους» τιτλοφορεί το Der Spiegel το κύριο άρθρο του που αναφέρεται στα απαραίτητα μέτρα στήριξης της γερμανικής οικονομίας για να αντιμετωπιστούν οι δραματικές επιπτώσεις της πανδημίας. Το γερμανικό περιοδικό σημειώνει: «Σε αντίθεση με την δημοσιονομική κρίση η σημερινή δύσκολη κατάσταση δεν οφείλεται σε λανθασμένες οικονομικές πολιτικές. Η κακή είδηση είναι ότι η οικονομία θα επιστρέψει στην ανάπτυξη μόνο αν αποκλιμακωθεί η κατάσταση στο μέτωπο του κορωνοϊού. Η καλή είδηση είναι ότι όταν ξεπεραστεί η κρίση η οικονομική ανάπτυξη, το πιθανότερο είναι, να εκτιναχθεί. Για το λόγο αυτό έχει ιδιαίτερη σημασία πολλές επιχειρήσεις και ελεύθεροι επαγγελματίες να επιζήσουν οικονομικά».
Στη μοίρα τους οι προσφυγικοί καταυλισμοί στο Αιγαίο
«Στα προσφυγικά κέντρα στην Ελλάδα οι οργανώσεις αρωγής προειδοποιούν για μαζικούς θανάτους»
«Την ώρα που στη Γερμανία άδειοι εκθεσιακοί χώροι και ξενοδοχεία μετατρέπονται σε αυτοσχέδια νοσοκομεία για την περίθαλψη ατόμων που διαγνώστηκαν με κορωνοϊό, το ελληνικό υπ. Υγείας διαθέτει στο καταυλισμό της Μόριας ένα ιατρικό κέντρο, δύο γιατρούς και ένα ψυχολόγο για 20.000 ανθρώπους, παρατηρεί η taz με τίτλο «Οι δικές μας έγνοιες».
Γράφει η εφημερίδα του Βερολίνου: «Μας λένε να πλένουμε καλά και για 30 δευτερόλεπτα τα χέρια μας. Στους προσφυγικούς καταυλισμούς στο Αιγαίο όμως δεν υπάρχει αρκετό νερό ούτε για να πιεις. Η κρίση του κορωνοϊού δείχνει τις δυνατότητες που υπάρχουν. Και δεν είναι δα και άσχημες. Ακούμε τι μας λένε οι επιστήμονες και μετά πράττουμε αναλόγως, όσο κι αν κοστίζει. Οι έγνοιες μας εισακούγονται. Εκείνες των άλλων όμως όχι. Στα προσφυγικά κέντρα στην Ελλάδα οι οργανώσεις αρωγής προειδοποιούν για μαζικούς θανάτους αν χτυπήσει και εκεί ο κορωνοϊός. Όμως εκεί θα πεθάνουν οι άλλοι. Και γι αυτό το λόγο δεν κάνουμε απολύτως τίποτα».
Η Süddeutsche Zeitung γράφει για την απόφαση της Βαυαρίας να επιβάλει μερική απαγόρευση κυκλοφορίας σε άρθρο με τίτλο «Δικαίωμα στη προστασία»: Τα μέτρα αυτά παρεμβαίνουν στην ελευθερία του ατόμου. Όταν όμως πολλά μεμονωμένα άτομα θέτουν σε κίνδυνο το σημαντικότερο θεμελιώδες δικαίωμα, εκείνου του δικαιώματος στη ζωή, τότε ο περιορισμός της ελευθερίας δεν είναι μόνο νόμιμος, αλλά και επιβεβλημένος. Δεν πρέπει να είσαι ειδικός για να κατανοήσεις ότι όλα και περισσότεροι προσβεβλημένοι από τον ιό οδηγούν με μαθηματική ακρίβεια σε ολοένα περισσότερα κρούσματα».
Στέφανος Γεωργακόπουλος
</doc>
<doc docid='dw_52859719' lang='ell' type='mono' source='https://www.dw.com/el/el/γαλλία-έκτακτα-μέτρα-μέσω-διαταγμάτων/a-52859719' term='κορωνοϊός'>
Με 108 θανάτους μόνο χθες η Γαλλία πέρασε το «συμβολικό» όριο των 100 θανάτων, ενώ 1000 ασθενείς είναι πλέον στην εντατική. Παράλληλα πάνω από 4000  πρόστιμα των 135 ευρώ επιβλήθηκαν χθες σε άτομα που δεν τήρησαν τους κανόνες περιορισμού.
Oι πολίτες στη Γαλλία δε συμορφώνονται και γι αυτό αναμένονται νέα μέτρα με προεδρικό διάταγμα
Κρίνοντας ότι οι πολίτες δεν τηρούν επαρκώς τα περιοριστικά μέτρα, η κυβέρνηση ετοιμάζει τα συνταγματικά της όπλα για να λειτουργήσει ταχύτατα μέσω διαταγμάτων. Έτσι ψηφίσθηκε χθες βράδυ από τη Γερουσία σχέδιο νόμου για ενεργοποίηση μέσω διαταγμάτων της κατάστασης έκτακτης ανάγκης.
Το αργότερο σήμερα το βράδυ η εν λόγω νομοθεσία θα έλθει για την τελική έγκριση στο γαλλικό κοινοβούλιο. Παρά τις αντιδράσεις της αριστερής αντιπολίτευσης, υπάρχει η πρόβλεψη διάρκειας δύο μηνών.
Ενδεχομένως να ακολουθήσει απαγόρευση της κυκλοφορίας
Μακρόν: «Η Γαλλία αντέδρασε πριν την αναγνώριση πανδημίας από τον ΠΟΥ»
Η γαλλική κυβέρνηση, σύμφωνα με διαρροές από το προεδρικό περιβάλλον, θα μπορούσε να προχωρήσει μάλιστα σύντομα σε «couvre feu », ήτοι στην πλήρη απαγόρευση της κυκλοφορίας για ορισμένες ώρες της ημέρας. Για την ώρα απαγορεύονται πλέον αυστηρά οι βόλτες σε παραλίες, πλαζ, πάρκα και δάση της χώρας, ενώ 130.000 είναι οι Γάλλοι που έχουν μπλοκαριστεί στο εξωτερικό και περιμένουν μια απάντηση από την κυβέρνηση.
Στο μεταξύ ξεκίνησαν σήμερα τα έργα για την εγκατάσταση στρατιωτικού λυόμενου νοσοκομείου στη Μιλούζη (Αλσατία), η οποία είναι από τις σοβαρότερες εστίες του ιού. Η κατάσταση των νοσοκομείων εκεί είναι κρίσιμη. Το νέο στρατιωτικό νοσοκομείο θα είναι έτοιμο να λειτουργήσει από τις 27 Μαρτίου. Παράλληλα ένα σκάφος του Γαλλικού Ναυτικού, φορέας ελικοπτέρων, κατευθύνεται στην Κορσική για την εκκένωση ασθενών κατά το Σαββατοκύριακο, λόγω της συμφόρησης του εκεί νοσοκομείου
Αντιδρώντας στις κριτικές για την καθυστέρηση λήψης μέτρων στη Γαλλία, είτε με τις δημοτικές εκλογές είτε μη δίνοντας την απαραίτητη σημασία στη δραματική κατάσταση των νοσοκομείων της Αλσατίας, ο Εμμανουέλ Μακρόν απάντησε επισημαίνοντας ότι «η Γαλλία αντέδρασε πριν την αναγνώριση πανδημίας από τον Παγκόσμιο Οργανισμό Υγείας».
Ολυμπία Τσίπηρα, Παρίσι
</doc>
<doc docid='dw_52858473' lang='ell' type='mono' source='https://www.dw.com/el/el/το-βερολίνο-εξετάζει-κρατικοποιήσεις-μεγάλων-επιχειρήσεων/a-52858473' term='κορωνοϊός'>
Προκειμένου να αποφευχθεί η πτώχευση μεγάλων ομίλων η γερμανική κυβέρνηση σκοπεύει σύμφωνα με δημοσιογραφικές πληροφορίες να δημιουργήσει ένα νέο ταμείο διάσωσης ύψους 500 δις ευρώ. Το σχέδιο προβλέπει ακόμη και την περίπτωση το κράτος να γίνει μέτοχος σε επιχειρήσεις που βρίσκονται σε δυσμενή οικονομική κατάσταση- τουλάχιστον προσωρινά.
Μ. Ζέντερ: Γερμανικοί όμιλοι δεν πρόκειται να πουληθούν σε τιμή ευκαιρίας
Όπως επεσήμανε σήμερα το μεσημέρι ο βαυαρός πρωθυπουργός Μάρκους Ζέντερ, με την μερική κρατικοποίηση η Γερμανία θέλει και να αποτρέψει την αγορά γερμανικών επιχειρήσεων από ξένους επενδυτές μεσούσης της κρίσης σε τιμή ευκαιρίας. Η κίνηση δεν συνιστά πρωτοτυπία. Στην  περίοδο της χρηματοπιστωτικής κρίσης το γερμανικό κράτος είχε αγοράσει το 2008-2009 το 25% της τράπεζας Commerzbank.
Ως ένα επιπλέον μέτρο προκειμένου να αποφευχθεί η πτώχευση και να διατηρηθεί η ρευστότητα των επιχειρήσεων ο πρόεδρος των γερμανών Φιλελευθέρων Κρίστιαν Λίντνερ προτείνει την επιστροφή φόρων. Σε περίπτωση μείωσης του κύκλου των εργασιών, επιχειρήσεις και ελεύθεροι επαγγελματίες θα πρέπει να έχουν τη δυνατότητα να απευθύνονται στην εφορία προκειμένου να τους επιστραφούν φόροι που έχουν προπληρώσει. Ένα επόμενο βήμα θα μπορούσε, σύμφωνα με τον κ. Λίντνερ, να είναι η αναδρομική μείωση των φόρων για το 2019.
Ως και 25.000 πρόστιμο
Λ. Βίλερ: Δεν θα μπορούσα να είχα διανοηθεί τις διαστάσεις που πήρε η εξάπλωση του κορωνοϊού
Τα κρούσματα του κορωνοϊού στη Γερμανία ανέρχονται πλέον στις 16.290 (πηγή: John Hopkins University) ενώ 44 είναι τα άτομα που μέχρι στιγμής έχουν πεθάνει από την αρρώστια. Επικαλούμενος τη ραγδαία διάδοση της ο πρόεδρος του κρατικού Ινστιτούτου Ρόμπερτ Κοχ, Λόταρ Βίλερ έκανε σήμερα για μια ακόμη φορά έκκληση στους πολίτες να τηρούν τους κανόνες προστασίας, προπαντός να κρατούν απόσταση από άλλους. «Μόνο κατά αυτόν τον τρόπο μπορούμε να επιβραδύνουμε την εξάπλωση της επιδημίας» τονισε στην καθιερωμένη καθημερινή ενημέρωση των ΜΜΕ για να επικρίνει στη συνέχεια όσους πιστεύουν ότι πρόκειται για «διασπορά τρόμου». Η κρίση έχει πάρει σύμφωνα με τον κ. Βίλερ διαστάσεις που και ο ίδιος δεν θα μπορούσε να διανοηθεί. «Αυτό θα πρέπει να το καταλάβει ο καθένας.»
Σε αντίθεση με άλλες χώρες η Γερμανία μέχρι στιγμής δεν έχει προκηρύξει την απαγόρευση της κυκλοφορίας σε όλη την επικράτεια της χώρας. Σύμφωνα με τον υπουργό παρά της καγκελαρίας Χέλμουτ Μπράουν αν το Σαββατοκύριακο διαπιστωθεί ότι δεν τηρούνται οι υποδείξεις συμπεριφοράς τότε ενδεχομένως να ληφθούν αυστηρότερα μέτρα. Το θέμα θα απασχολήσει τη τηλεδιάσκεψη της καγκελαρίου  Άγκελα Μέρκελ με τους πρωθυπουργούς των 16 κρατιδίων το βράδυ της Κυριακής. Σήμερα το μεσημέρι πάντως ο πρωθυπουργός της Βαυαρίας Μάρκους Ζέντερ ανακοίνωσε σειρά μέτρων που περιορίζουν δραστικά την ελεύθερη κίνηση των πολιτών στο κρατίδιο. Η τήρησή τους θα ελέγχεται από την αστυνομία. Για παραβιάσεις προβλέπονται πρόστιμα ως και 25.000 ευρώ.
Παναγιώτης Κουπαράνης, Βερολίνο
</doc>
<doc docid='dw_52861609' lang='ell' type='mono' source='https://www.dw.com/el/el/πουτσίνι-και-ροσσίνι-κατά-του-κορωνοϊού-20032020/a-52861609' term='κορωνοϊός'>
Ο μουσικός κόσμος της Ιταλίας έχει βάλει τα δυνατά του για να κρατήσει ψηλά το φρόνημα των Ιταλών. Με διαδικτυακές παραστάσεις όπερας και συναυλίες καλλιτεχνών από το σπίτι. Μια πρωτοβουλία που μπορεί να βρει μιμητές.
Ειρήνη Αναστασοπούλου
</doc>
<doc docid='dw_52852292' lang='ell' type='mono' source='https://www.dw.com/el/el/κορώνα-τσάο-λένε-οι-ισπανοί-στον-βασιλιά/a-52852292' term='κορωνοϊός'>
Ποτέ πριν δεν συνέβη κάτι τέτοιο στην Ισπανία. Μόλις εμφανίστηκε ο βασιλιάς Φίλιππος κοντά στο παλάτι που διαμένει για να μιλήσει στο λαό για την κατάσταση με τον κορωνοϊό, χιλιάδες άνθρωποι ξεκίνησαν να χτυπούν κατσαρόλες στα μπαλκόνια τους και στα παράθυρά τους, διαμαρτυρόμενοι για τη διαφθορά  στο παλάτι. «Κορώνα τσάο» φώναζαν και δεν εννοούσαν τον κορωνοϊό αλλά τη βασιλική κορώνα.
Τα ΜΜΕ κάνουν λόγο για μια πραγματικά ιστορική ημέρα. Στη Μαδρίτη οι άνθρωποι που διαμαρτυρήθηκαν δεν ήταν μόνο στις φοιτητικές ή τις εργατικές συνοικίες της πόλης αλλά και στις καλοβαλμένες και συντηρητικές περιοχές όπως είναι οι περιοχές Αλμάγκρο, Ρίος Ρόζας και Τραφάλγκαρ. Η διοργάνωση έγινε με τη βοήθεια των μέσων κοινωνικής δικτύωσης. «Εξαφανίσου επιτέλους Φίλιππε» φώναζε μια νεαρή γυναίκα κοντά στη στάση του μετρό Ιγκλέσιας και ένας νεαρός την επευφημούσε.
Η φθορά του χρόνου
Στα μπαλκόνια με κατσαρόλες κατά του βασιλικού θεσμού οι Ισπανοί
Οι διαμαρτυρίες έγιναν στην Βαρκελώνη, την Καταλονία, την Γαλικία, την χώρα των Βάσκων και τη Μαγιόρκα. Η εφημερίδα Λα Βανγκουάρντια έγραφε πως όλη η Ισπανία βγήκε στα μπαλκόνια. Το αριστερό κόμμα Ποδέμος που κυβερνά από τον περασμένο Ιανουάριο μαζί με τους Σοσιαλιστές, έγραψε στο twitter «Είναι πολύ συγκινητικό να ακούει κανείς τις κατσαρόλες να χτυπούν σε όλη την Ισπανία».
Η εικόνα της ισπανικής μοναρχίας με τα χρόνια φθείρεται ολοένα και περισσότερο. Σκάνδαλα ταλανίζουν την ισπανική βασιλική οικογένεια. Για παράδειγμα το αμφιλεγόμενο κυνήγι ελεφάντων του βασιλιά Χουάν Κάρλος στη Μποτσουάνα ή το σκάνδαλο φοροδιαφυγής του γαμπρού του, ο οποίος τελικά καταδικάστηκε σε ποινή κάθειρξης έξι ετών.
Στα πανεπιστήμια οι φοιτητές το τελευταίο διάστημα διοργάνωναν όλο και περισσότερες διαμαρτυρίες κατά της βασιλικής οικογένειας. Τις προηγούμενες ημέρες ένα νέο οικονομικό σκάνδαλο έγινε η αφορμή να ανάψουν και πάλι τα αίματα.
Λεφτά για τον κορωνοϊό και όχι για τους βασιλιάδες
Πολύ δύσκολη πλέον η κατάσταση για τη βασιλική οικογένεια της Ισπανίας
Τώρα ολοένα και περισσότεροι Ισπανοί ζητούν από τη βασιλική οικογένεια να ξοδέψει χρήματα για την αντιμετώπιση της κρίσης του κορωνοϊού. Χρήματα που απέκτησε με αμφιλεγόμενο τρόπο. Ο Χουάν Κάρλος για παράδειγμα φέρεται ότι πήρε μίζα το 2008 από τη Σαουδική Αραβία ύψους 100 εκατομμυρίων δολαρίων. Για το λόγο αυτό, η δικαιοσύνη στην Ισπανία αλλά και στην Ελβετία κάνει έρευνες εναντίον του 82χρονου βασιλιά. Περίπου 200.000 άνθρωποι στην Ισπανία υπέγραψαν μέχρι την Τετάρτη το βράδυ σχετικό αίτημα, δηλαδή να δοθούν χρήματα από τη βασιλική οικογένεια για την αντιμετώπιση του κορωνοϊού.
Στο στόχαστρο έκτος από τον Χουάν Κάρλος έχει μπει και ο γιος του. Το όνομα του εμπλέκεται σε μια αμφιλεγόμενη υπεράκτια εταιρεία. Κάποιες χειρονομίες καλής θέλησης, όπως για παράδειγμα ότι ο Χουάν Κάρλος παραιτείται από την ετήσια αποζημίωσή του που ανέρχεται σε 194.000 ευρώ το χρόνο, δεν φαίνεται να απέφερε αποτελέσματα. Σύσσωμος ο ισπανικός Τύπος συμφωνεί ότι η κατάσταση πλέον για τη βασιλική οικογένεια έχει γίνει πολύ δύσκολη.
Εμίλιο Ραπόλντ
Επιμέλεια: Μαρία Ρηγούτσου
</doc>
<doc docid='dw_52852081' lang='ell' type='mono' source='https://www.dw.com/el/el/ινδία-πληθυσμιακή-βόμβα-ο-κορωνοϊός/a-52852081' term='κορωνοϊός'>
Εικόνες πανικού λόγω κορωνοϊού. Στο διεθνές αεροδρόμιο του Νέου Δελχί εκτυλίσσονται δραματικές σκηνές. Ινδοί που φτάνουν από το εξωτερικό, υποβάλλονται υποχρεωτικά σε τεστ. Ξένοι τουρίστες απαγορεύεται εδώ και ημέρες να μπουν στη χώρα. Οι υπάλληλοι της Υπηρεσίας Αλλοδαπών κρατούν τα διαβατήρια, τους βάζουν σε καραντίνα μέχρις ότου το τεστ βγει αρνητικό. Επικρατεί πυρετός, η κατάσταση είναι τεταμένη.
«Δεν υπάρχει υγρό απολύμανσης»
Χώρος του αεροδρομίου όπου γίνονται τα υποχρεωτικά τεστ - o ένας δίπλα στον άλλο
Οι συνθήκες υγιεινής και ο εξοπλισμός είναι σε χειρότερη κατάσταση από ό,τι στη φυλακή, καταγγέλλει ο Μρίναλ Σαμπχαρβάλ, νεαρός Ινδός, που το βίντεο που τράβηξε από τους χώρους του αεροδρομίου έκανε τον γύρο του κόσμου μέσω του Reuters. «Τώρα είναι 12 το μεσημέρι, τα μεσάνυχτα προσγειωθήκαμε και μέχρι αυτήν τη στιγμή δεν μας έγινε κανένα τεστ» καταγγέλλει. «Ο χώρος της καραντίνας βρίσκεται σε άθλια κατάσταση. Οι τουαλέτες έχουν βουλώσει. Τα ντουλάπια στο χώρο εστίασης είναι γεμάτα ζουζούνια και τα τρόφιμα έχουν χαλάσει. Δεν υπάρχει υγρό απολύμανσης, τα κρεβάτια έχουν λεκέδες και το ένα είναι δίπλα στο άλλο για 7 άτομα, ενώ θα έπρεπε να βρισκόμασταν σε απομόνωση, εφόσον πιστεύουν ότι έχουμε μολυνθεί με τον ιό».
Κάποιος Ινδός επιχείρησε να βγει από την καραντίνα και έχασε τη ζωή του στην προσπάθεια να πηδήξει από το παράθυρο από τον πάνω όροφο του κτηρίου, γράφει η εφημερίδα Times of India. Ο νεαρός, που ερχόταν από την Αυστραλία, παραπονέθηκε ότι πονούσε το κεφάλι του και τον έβαλαν στην καραντίνα.
Ξένοι πολίτες αποφεύγονται στους δρόμους
΄Εκλεισε για τους τουρίστες το Ταζ Μαχάλ
Σε όσους βρίσκονται σε καραντίνα, τους συμπεριφέρονται σαν να ήταν εγκληματίες, λέει ο Μρίναλ Σαμπχαρβάλ στο βίντεο, ενώ πίσω του οι εικόνες από το χώρο της καραντίνας είναι απερίγραπτες. «Αυτήν τη στιγμή έρχεται ένα νέο γκρουπ, οι άνδρες ασφαλείας δεν τους δίνουν πίσω τα διαβατήρια. Μας έχουν κλείσει μέσα, ούτε στον χώρο εισόδου του κτηρίου δεν μας αφήνουν».
Σύμφωνα με επίσημα στοιχεία των αρχών ο αριθμός των κρουσμάτων είναι μικρός, αλλά η δυναμική εξάπλωσής τους είναι τεράστια. Γι αυτό και πολίτες από χώρες ή ηπείρους με πολλά κρούσματα, όπως η Κίνα, το Ιράν ή η Ευρώπη υπόκεινται σε πολύ σοβαρές εξετάσεις. Ξένοι πολίτες αποφεύγονται όταν κυκλοφορούν στη χώρα.
Ο γερμανός πρέσβης στη χώρα, Βάλτερ Λίντνερ, σε ενημερωτικό του σημείωμα, προειδοποιεί τους Γερμανούς που ζουν στην Ινδία να προσέχουν από εχθρικές πράξεις ακόμη και στους δρόμους. Σε μερικά ξενοδοχεία και σε μέσα μαζικής μετακίνησης τους απωθούν. Οι καιροί είναι δύσκολοι για ξένους στην Ινδία. Είναι δύσκολοι για όλους παντού.
Μπερντ Μους Μπαρόφσκα, ARD
Επιμέλεια: Ειρήνη Αναστασοπούλου
</doc>
<doc docid='dw_52851881' lang='ell' type='mono' source='https://www.dw.com/el/el/η-υπεροψία-της-άγνοιας-για-τον-κορωνοϊό/a-52851881' term='κορωνοϊός'>
Η Welt στη διαδικτυακή της σελίδα αναφέρεται στους πρόσφυγες και μετανάστες που είναι εγκλωβισμένοι στην Ελλάδα αλλά και στο θέμα του κορωνοϊού. Η εφημερίδα αναφέρει σε ρεπορτάζ της από τη Χίο: «Εάν φθάσει ο κορωνοϊός εδώ θα εξαπλωθεί σαν τη φωτιά» λέει ο Μαχμούντ από το Ιντλίμπ, ο οποίος στις αρχές του χρόνου ήρθε μέσω θάλασσας από την Τουρκία. Στέκεται μπροστά από μια στοίβα από σκουπίδια και κουνάει στα χέρια του την ενός μηνός κόρη του, Φατούνι. "Σε κάθε γεύμα στριμώχνονται 5.000 άνθρωποι. Δεν υπάρχει δυνατότητα να κρατηθούν αποστάσεις».
Και η εφημερίδα συνεχίζει: «Η Ελλάδα παλεύει αυτή τη στιγμή με δυο καταστάσεις έκτακτης ανάγκης. Την αυξανόμενη ροή των μεταναστών και την παγκόσμια εξάπλωση του κορωνοϊού. Και οι δυο κρίσεις μπορεί να επιτείνουν η μια την άλλη. Τώρα προσπαθεί η κυβέρνηση να υψώσει ένα τείχος ανάμεσα στα δυο προβλήματα, υψώνοντας τείχη στους καταυλισμούς και διακόπτοντας εν μέρει τη φροντίδα τους. Αυτή η στρατηγική όμως θα μπορούσε να κλιμακώσει την κατάσταση».
Σεβασμός στους κανόνες
«Εάν φθάσει ο κορωνοϊός στη Χίο εδώ θα εξαπλωθεί σαν τη φωτιά»
Στο θέμα του κορωνοϊού αναφέρεται η Frankfurter Allgemeine Zeitung η οποία κάνει λόγο για σοκαριστικά στοιχεία σχετικά με τα γρήγορο ρυθμό αύξησης των κρουσμάτων και των θανάτων και ιδιαιτέρως σε κάποιες χώρες και επισημαίνει: «Κάποτε όμως θα πρέπει να είναι δυνατόν να εξηγήσουμε γιατί κάποιες χώρες έχουν πληγεί τόσο πολύ από τον κορωνοϊό, κυρίως όσον αφορά τον αριθμό των θανάτων. Εάν για αυτό το λόγο υπάρχουν κάποιοι συστημικοί λόγοι, ελλείψεις στις υποδομές, μη επαρκώς προετοιμασμένο σύστημα υγείας, τότε όλα αυτά θα πρέπει να ειπωθούν ανοιχτά. Η μήπως όλα είναι θέμα χρόνου και τύχης;»
«Η υπεροψία της άγνοιας» εννοώντας τον κορωνοϊό είναι ο τίτλος του άρθρου στη διαδικτυακή σελίδα του Spiegel, το οποίο διερωτάται εάν οι Γερμανοί παίρνουν το θέμα ελαφρά ή όχι, περιγράφοντας διάφορες σκηνές συναθροίσεων σε δρόμους και πλατείες. «Είναι οι Γερμανοί τόσο απρόσεχτοι; Εάν δει κανείς τη χώρα, τη διοίκηση, τα μέσα κοινωνικής δικτύωσης θα διαπιστώσει πως υπάρχει προσοχή και ανεμελιά. Παράλογη συμπεριφορά αλλά και λογική». Και καταλήγει με τα λεγόμενα του υπουργού Ενσωμάτωσης και Οικογένειας, τον οποίο χαρακτηρίζει συνήθως μετρημένο αλλά αυτή τη φορά τα λέει έξω από τα δόντια: «όποιος δεν τηρήσει τώρα τους κανόνες, ρισκάρει σε λίγες εβδομάδες το σύστημα υγείας να καταρρεύσει και άνθρωποι να πνίγονται χωρίς οξυγόνο όπως στην Ιταλία».
Χειρότερα δεν γίνεται…
«H καγκελάριος θεωρεί την απειλή από τον κορωνοϊό υπαρξιακή»
H Süddeutsche Zeitung σημειώνει: «Το γεγονός και μόνο ότι η Μέρκελ προέβη σε διάγγελμα είναι εντυπωσιακό. Και το μήνυμά της ήταν σαφέστατο: χειρότερα δεν γίνεται. Η εμφάνιση της Μέρκελ ήταν η τελευταία σχεδόν προσπάθεια να ταρακουνήσει τον κόσμο. Αυτό αποδεικνύει ότι η καγκελάριος θεωρεί την απειλή από τον κορωνοϊό υπαρξιακή. Για το λόγο αυτό ήταν απολύτως σωστό ότι προέβη σε αυτό το βήμα».
Και η εφημερίδα καταλήγει: «Όποιος έβλεπε τις προηγούμενες ημέρες πόσοι άνθρωποι ήταν στους δρόμους, στα πάρκα, στα σουπερμάρκετ, ότι όλες οι μέχρι τότε προειδοποιήσεις πήγαν στο βρόντο, ελπίζει ότι η κυβέρνηση θα κάνει τα πάντα ώστε ο κόσμος να πάρει σοβαρά την κατάσταση. Το οποίο σημαίνει: κρατάτε αποστάσεις και παραιτηθείτε από τις κοινωνικές συναναστροφές. Μόνο έτσι μπορούν να προστατευθούν οι ευπαθείς ομάδες».
Μαρία Ρηγούτσου
</doc>
<doc docid='dw_52853640' lang='ell' type='mono' source='https://www.dw.com/el/el/γερμανία-προς-καθολική-απαγόρευση-κυκλοφορίας/a-52853640' term='κορωνοϊός'>
Διαρκή και αλματώδη αύξηση κρουσμάτων καταγράφει η Γερμανία. Το τελευταίο 24ωρο προστέθηκαν πάνω από 2.000 επιβεβαιωμένα κρούσματα, ανεβάζοντας τον συνολικό αριθμό το πρωί της Παρασκευής σε 15.358 (Πηγή: Υπουργεία Υγείας των ομόσπονδων κρατιδίων). Στους 47 ανέρχεται την ίδια ώρα ο αριθμός των νεκρών. Όπως επισημαίνουν ειδικοί, τα κρούσματα στη Γερμανία αυξάνονται στο μεταξύ με γρηγορότερους ρυθμούς απ΄ ό,τι στην Ιταλία.
Σε περίπτωση που η επιδημική καμπύλη συνεχίσει να έχει έντονα ανοδική κλίση τα επόμενα 24ωρα, τότε η χώρα οδηγείται με μαθηματική ακρίβεια στη λήψη νέων αυστηρότερων μέτρων. Σύμφωνα με δημοσιογραφικές πληροφορίες την Κυριακή η καγκελάριος Μέρκελ και οι πρωθυπουργοί των 16 κρατιδίων θα εξετάσουν το ενδεχόμενο επιβολής καθολικής απαγόρευσης κυκλοφορίας.
Αψηφούν τα μέτρα
Λόγω του ανοιξιάτικου καιρού να παρατηρείται το αδιαχώρητο σε πλατείες και πάρκα
Όλα θα εξαρτηθούν περισσότερο από την αυριανή μέρα και κατά πόσον οι Γερμανοί θα ανταποκριθούν στις συστάσεις των αρχών να μείνουν σπίτια τους. Σε τρεις περιοχές της Βαυαρίας έχει επιβληθεί ήδη γενική απαγόρευση ενώ από το πρωί της Παρασκευής απαγορεύτηκαν οι δημόσιες συναθροίσεις άνω των δυο ατόμων στο Λεβερκούζεν (εξαιρέσεις για οικογένειες, εργαζόμενους και ουρές στα σούπερ-μάρκετ).
Αυτό που ανησυχεί τις αρχές είναι ότι μεγάλο μέρος των πολιτών εξακολουθεί να μην συμμορφώνεται στις υποδείξεις και τα περιοριστικά μέτρα που έχουν τεθεί σε ισχύ τις τελευταίες μέρες, με αποτέλεσμα σε πολλές πόλεις της Γερμανίας και λόγω του ανοιξιάτικου καιρού να παρατηρείται τις τελευταίες μέρες το αδιαχώρητο σε πλατείες και πάρκα. Την ίδια ώρα σε πολλές περιοχές η αστυνομία αναγκάζεται κάθε τόσο να διαλύσει λεγόμενα coronaparty, τις υπαίθριες δηλαδή συναθροίσεις συνήθων δεκάδων ή και εκατοντάδων νεαρών που μαζεύονται σε πάρκα και άλλους εξωτερικούς χώρους για να διασκεδάσουν. Ειδικοί κρούουν τον κώδωνα του κινδύνου, προειδοποιώντας ότι ενδεχόμενη ξαφνική επιδείνωση της κατάστασης θα θέσει σε δοκιμασία το σύστημα υγείας. Γεγονός είναι πάντως ότι η γερμανική κυβέρνηση θέλει να αποφύγει τη γενική απαγόρευση.
Νέα μέτρα για την οικονομία
Ο υπ. Οικονομικών Όλαφ Σολτς εξετάζει τη μερική και χρονικά περιορισμένη κρατικοποίηση μεγάλων επιχειρήσεων
Απάντηση στο ερώτημα γιατί ένα μεγάλο μέρος των Γερμανών φαίνεται να αδιαφορεί για τα μέτρα που έχουν ληφθεί επιχειρεί να δώσει δημοσκόπηση που δόθηκε σήμερα στη δημοσιότητα. Σύμφωνα με το νέο Deutschlandtrend μόλις το 48% των πολιτών στη Γερμανία δηλώνει ότι ανησυχεί μήπως κολλήσει τον επικίνδυνο ιό ο ίδιος ή κάποιο μέλος της οικογένειάς του. Το 49% αντίθετα, δηλώνει ότι ανησυχεί ελάχιστα ή καθόλου.
Νέα μέτρα για την ενίσχυση της γερμανικής οικονομίας εξετάζει στο μεταξύ η γερμανική κυβέρνηση. Μετά τις εξαγγελίες για στήριξη των επιχειρήσεων μέσα από ένα ευρύ πακέτο βοήθειας -με αιχμή του δόρατος την παροχή δανείων απεριόριστου ύψους από την κρατική τράπεζα επενδύσεων KfW- ο υπ. Οικονομικών Σολτς βάζει τώρα στο τραπέζι και την μερική και χρονικά περιορισμένη κρατικοποίηση μεγάλων επιχειρήσεων. Σε ένα τέτοιο πρόγραμμα θα μπορούσε να υπαχθεί, για παράδειγμα, η σκληρά δοκιμαζόμενη Lufthansa που ετοιμάζεται να ζητήσει βοήθεια εκατομμυρίων αφού εδώ και μέρες τα περισσότερα αεροσκάφη της είναι καθηλωμένα στο έδαφος.
Στο έλεος του κορωνοϊού παραδίδονται την ίδια ώρα μεγάλα διεθνή χρηματιστήρια. Τις τελευταίες 28 μέρες ο δείκτης DAX της Φρανκφούρτης σημείωσε πτώση 40%. Πρόκειται για τη γρηγορότερη χρηματιστηριακή «βουτιά» που έχει καταγραφεί ποτέ στη Γερμανία.
Κώστας Συμεωνίδης (Bild, Tagesspiegel, Spiegel)
</doc>
<doc docid='dw_52845858' lang='ell' type='mono' source='https://www.dw.com/el/el/τα-θεμελιώδη-δικαιώματα-στην-εποχή-του-κορωνοϊού/a-52845858' term='κορωνοϊός'>
Το ομοσπονδιακό κρατίδιο της Βαυαρίας έχει ήδη κηρύξει της επικράτειά του σε κατάσταση καταστροφής. Είναι το πρώτο από τα 16 που το έχει κάνει και βρίσκεται πολύ μπροστά στον αγώνα κατά του κορωνοϊού. «Όλα θα πρέπει να κινηθούν προς μια κατεύθυνση, με τη μορφή κοινών και συντονισμένων ενεργειών», δήλωσε ο Βαυαρός πρωθυπουργός Μάρκους Ζέντερ σε συνέντευξη τύπου. Που σημαίνει ότι πυροσβεστική, διασώστες και μονάδες βοήθειας μπορούν να τεθούν υπό μία διοίκηση, κάτι που υπό κανονικές συνθήκες ανήκει στην αρμοδιότητα επαρχιών, πόλεων, δήμων και κοινοτήτων. Το υπουργείο Εσωτερικών έχει το γενικό πρόσταγμα.
Ομοσπονδία και κρατίδια
Ένα από τα ενδεχόμενα είναι η κινητοποίηση και του στρατού
Εκτός αυτού στη Βαυαρία όλα τα νοσοκομεία βρίσκονται υπό κρατική επιτήρηση και θα πρέπει να συντονίζουν τις προσπάθειές τους στην καταπολέμηση του ιού. Σε περίπτωση καταστροφής, και όχι μόνο στη Βαυαρία, μπορούν να ενεργοποιηθούν συνταξιοδοτημένοι ή οικογενειακοί γιατροί. Σε περίπτωση ανάγκης θα πρέπει να παρουσιαστούν στα νοσοκομεία για να προσφέρουν τις υπηρεσίες τους. Βέβαια, στις λεπτομέρειες υπάρχουν διαφορές, γιατί κάθε κρατίδιο έχει το δικό νόμο με ρυθμίσεις σε περίπτωση κήρυξης σε κατάσταση καταστροφής.
Σε ομοσπονδιακό επίπεδο γίνεται αυτήν την περίοδο συζήτηση για τον νόμο προστασίας από λοιμώξεις του 2001, που θα μπορούσε να επιφέρει μεγάλες αλλαγές και να περιορίσει τα θεμελιώδη δικαιώματα των πολιτών. Σύμφωνα με το άρθρο 17 πρόκειται πιο συγκεκριμένα για την ελευθερία του πολίτη, την ελευθερία κίνησης, συνάθροισης και του απαραβίαστου της κατοικίας. Απαγόρευση συγκεντρώσεων μεγάλων ομάδων έχει ήδη τεθεί σε εφαρμογή από όλα τα ομόσπονδα κρατίδια. Ακόμη και η καραντίνα σε περίπτωση ύποπτων κρουσμάτων ρυθμίζεται με αυτόν τον νόμο. Γενικά απαγόρευση της κυκλοφορίας θα ήταν ένα πιθανό ενδεχόμενο, αν και μέχρι στιγμής δεν έχει επιβληθεί.
Η καγκελάριος χθες έκανε έκκληση στους πολίτες να δείξουν κατανόηση για τους περιορισμούς που έχουν ήδη επιβληθεί και παρέπεμψε στην απόλυτη αναγκαιότητα των μέτρων, αν και όπως τόνισε, είναι δύσκολο για κάποιους που έκαναν αγώνες για να αποκτήσουν το δικαίωμα να ταξιδεύουν και να κινούνται ελεύθερα. Σε περίπτωση καταστροφής, που ρυθμίζεται από κάθε κρατίδια διαφορετικά, οι περιορισμοί που είναι ακόμη πιο αυστηρό. Το παράδειγμα της Θουριγγίας δείχνει πόσο μακριά μπορούν να φτάσουν τα μέτρα. Για παράδειγμα, θα μπορούν να αποκλειστούν εντελώς περιοχές που πλήττονται ιδιαίτερα από τον κορωνοϊό. Οι δρόμοι θα ελέγχονται, τηλεφωνικές επικοινωνίες θα μπορούσαν να παρακολουθούνται ακόμη και η ελευθερία στη ιδιοκτησία θα μπορούσε να περιοριστεί.
Μνήμες από το ναζιστικό παρελθόν
Η καγκελάριος έκανε έκκληση στους πολίτες να δείξουν κατανόηση για τους περιορισμούς που έχουν ήδη επιβληθεί
Ομοσπονδιακός νόμος για την περίπτωση κήρυξης της χώρας σε κατάσταση καταστροφής δεν υπάρχει, αλλά υπάρχει νομοθεσία για την κατάσταση έκτακτης ανάγκης. Σε αυτή γίνεται διάκριση μεταξύ διαφόρων πιθανών απειλητικών σεναρίων, για παράδειγμα από λοιμώξεις ή στρατιωτικές επιθέσεις. Το νομοθετικό πακέτο ως συμπλήρωμα του Θεμελιώδους Νόμου (Σύνταγμα) αποφασίστηκε το 1968 και μάλιστα μετά από έντονες συζητήσεις. Η ανησυχία για ένα νέο αυταρχικό κράτος ήταν τότε πολύ μεγάλη. Οι μνήμες ότι ένας αναγκαστικός νόμος είχε διευκολύνει τότε για να καταλάβουν την εξουσία οι ναζί στο τέλος της Δημοκρατίας της Βαϊμάρης ήταν ακόμη νωπές. Και οι επικριτές της λήψης αναγκαστικών νόμων δεν ήθελαν να καταλύονται τα δικαιώματα των πολιτών με αυτόν τον τρόπο. Σε μια ομοσπονδία, όπως είναι η Γερμανία, υπάρχει σαφήνεια του τι ρυθμίζεται κεντρικά και τι σε επίπεδο κρατιδίων.
Σε περίπτωση που υπάρχει κίνδυνος για ολόκληρη την Ευρώπη, γίνεται άλλη κατανομή αρμοδιοτήτων. Η κεντρική εξουσία μπορεί να πάρει τον έλεγχο ενεργοποίησης των αστυνομικών στα κρατίδια ή να θέσει σε δράση τον στρατό. Με άλλα λόγια οι εντολές για το τι πρέπει να γίνεται τοπικά, δίδονται από την κεντρική κυβέρνηση στο Βερολίνο. Ακόμη και με λήψη αναγκαστικών νόμων θα ψαλιδίζονταν σημαντικά οι θεμελιώδεις ελευθερίες των πολιτών. Δεν θα μπορούσαν αίφνης να κινούνται ελεύθερα. Την κατάσταση εκτάκτου ανάγκης πρέπει να κηρύξει η κεντρική κυβέρνηση. Κάτι τέτοιο δεν έχει γίνει μέχρι τώρα. Γι αυτό και δεν υπάρχει εμπειρία για το πώς γίνεται πρακτικά.
Κάι Αλεξάντερ Σολτς
Επιμέλεια: Ειρήνη Αναστασοπούλου
</doc>
<doc docid='dw_52819560' lang='ell' type='mono' source='https://www.dw.com/el/el/κορωνοϊός-αντίδοτο-η-κοινωνική-αλληλεγγύη/a-52819560' term='κορωνοϊός'>
Σχεδόν κάθε είδηση για τον κορωνοϊό είναι θλιβερή. Ο αριθμός των επιβεβαιωμένων κρουσμάτων στη Γερμανία ξεπέρασε τις 12.000, οι θάνατοι τους 40, οι μισοί στη Βόρεια Ρηνανία-Βεστφαλία. Αλλά όπως και σε άλλες καταστροφές, είτε αφορούν σεισμούς, είτε πλημμύρες, υπάρχει αντίδοτο, η αλληλεγγύη, η αλληλοβοήθεια μεταξύ των συνανθρώπων. Για παράδειγμα, υπάρχουν πολλές πρωτοβουλίες που έχουν δημιουργηθεί στο διαδίκτυο, όπου δίνονται συμβουλές, ειδικά σε αυτούς που θεωρούνται ευαίσθητες ομάδες ή γίνονται προτάσεις για βοήθεια σε γονείς με παιδιά.  «Sharing is caring»
Έκκληση για αίμα κάνει ο Γερμανικός Ερυθρός Σταυρός
«Ως μοναδικό ον ο άνθρωπος είναι σε θέση από πλευράς εξελικτικής βιολογίας να έχει συνείδηση των συναισθημάτων και των σκέψεών του, να εμβαθύνει στις πράξεις του και να τις κατευθύνει σε κοινωνική ευθύνη και δικαιοσύνη» υποστηρίζει η κοινωνική ψυχολόγος Ελίζαμπεθ Καλς, καθηγήτρια στο καθολικό Πανεπιστήμιο Eichstätt-Ingolstadt. «Πρόκειται για αλληλεγγύη με αυτούς ανήκουν σε ομάδες υψηλού κινδύνου αλλά και με αυτούς που επαγγελματικά ή ιδιωτικά υφίστανται μεγάλη πίεση και βρίσκονται στο όριο της αντοχής τους, όπως διευκρινίζει η καθηγήτρια, η οποία θεωρεί βέβαιο ότι στην καθημερινότητα τρέχουν πολλές πρωτοβουλίες αλληλοβοήθειας. Φέρνει ως παράδειγμα μια πρωτοβουλία αλληλεγγύης στη Βιέννη, που βρίσκει όλο και περισσότερο αντίκτυπο στο διαδίκτυο και αφορά στη γειτονιά. Η διαχειρίστρια κοινωνικών δικτύων Φρεντερίκα Φερκόβα έχει κρεμάσει ένα κομμάτι χαρτί στην πόρτα της που επισημαίνει ότι δεν ανήκει σε ευπαθείς ομάδες και μπορεί να προσφέρει βοήθεια.
Με αυτόν τον τρόπο προσφέρεται να κάνει ψώνια σε ηλικιωμένους ή ασθενείς. Και επειδή τα πανεπιστήμια έχουν κλείσει  θα μπορούσαν και φοιτητές στο ελεύθερο χρόνο τους να φροντίσουν παιδιά γειτονικών τους οικογενειών, όπως προτείνει. Στο μεταξύ η πρωτοβουλία έχει βρει μιμητές και στη Γερμανία. Η νεολαία του Χριστιανοδημοκρατικού κόμματος αναζητεί «ήρωες για ψώνια» όπως τους αποκαλεί. Άλλα μέσα έχουν ξεκινήσει άλλες δράσεις. Η Σουζάνα Ταουζεντφρόιντ , δήμαρχος της κοινότητας  Πούλαχ κοντά στο Μόναχο, προσφέρει στη σελίδα της στο Facebook βοήθεια χωρίς γραφειοκρατικά εμπόδια. Το μήνυμα είναι «sharing is caring».  Σχέδια έκτακτη ανάγκης
Η Βαυαρία έχει απαγορεύσει τα επισκεπτήρια σε γηροκομεία
Η πρωτοβουλία της Φέρκοβα ξεκίνησε από έκκληση της Νατάσας Στρομπλ στο διαδίκτυο που ζητούσε βοήθεια, επειδή η κόρη της ανήκει στις ομάδες υψηλού κινδύνου. «Είναι η στιγμή να στρέψουμε τον πανικό μας σε αλληλεγγύη. Εκτός από εκκλήσεις ανθρωπισμού γίνονται εκκλήσεις για οικονομική στήριξη σε ανθρώπους που δεν είναι βέβαιο ότι θα έχουν μισθό τον επόμενο μήνα. Όμως παρά τις εκκλήσεις και τις δράσεις αλληλοβοήθειας, υπάρχουν και αρνητικά φαινόμενα. Όπως για παράδειγμα λόγω έλλειψης τροφίμων, που παρατηρείται στα σούπερ μάρκετ, δεν μένει για τις οργανώσεις που στηρίζουν άστεγους και φτωχούς. Επίσης ο Γερμανικός Ερυθρός Σταυρός κάνεις έκκληση για αίμα. Φαίνεται ότι οι δωρητές αίματος φοβούνται μήπως κολλήσουν.
Η κοινωνική ψυχολόγος θεωρεί πολύ σημαντικό να λαμβάνουμε σοβαρά υπόψη τον διάχυτο φόβο που υπάρχει στην κοινωνία και να γίνεται σοβαρή ενημέρωση. Ενημέρωση έτσι ώστε να επιστρέψει όλη η συζήτηση στο πλαίσιο της λογικής αντιμετώπισης, όσο αυτό είναι δυνατόν, τα θετικά συναισθήματα να επικρατήσουν, να ανακτηθεί η εμπιστοσύνη και η αισιοδοξία χωρίς να χαθεί η ενσυναίσθηση για τον πλησίον, ένας κίνδυνος που είναι μεγαλύτερος από όσο νομίζουμε.
Μάρκο Κρέφτινγκ/ dpa
Επιμέλεια: Ειρήνη Αναστασοπούλου
</doc>
<doc docid='dw_52837712' lang='ell' type='mono' source='https://www.dw.com/el/el/η-γερμανία-ενόψει-ύφεσης-της-οικονομίας/a-52837712' term='κορωνοϊός'>
Τη σοβαρότητα της κατάστασης που έχει δημιουργηθεί με την εξάπλωση του κορωνοϊού δεν φαίνεται να έχουν κατανοήσει όλοι στη Γερμανία. Πάρα τα περιοριστικά μέτρα που έχουν ληφθεί και τις εκκλήσεις της πολιτικής και των ειδικών ένας σεβαστός αριθμός πολιτών εξακολουθεί να αγνοεί τη σύσταση να εγκαταλείπει κανείς το σπίτι του μόνον όταν αυτό είναι οπωσδήποτε απαραίτητο.
Καυτηριάζοντας την απερίσκεπτη στάση αρκετών Βερολινέζων αυτές τις ημέρες ο δήμαρχος της πόλης Μίχαελ Μύλερ προειδοποίησε ότι αν δεν αλλάξει η συμπεριφορά θα αποφασιστεί απαγόρευση της κυκλοφορίας. Ανάλογη προειδοποίηση έκανε το πρωί της Πέμπτης και ο πρωθυπουργός της Βαυαρίας Μάρκους Ζέντερ στη βουλή του κρατιδίου, που μετά από συνεννόηση των κοινοβουλευτικών ομάδων, συνεδρίασε με τη συμμετοχή μόλις του 1/5 των βουλευτών.
Μέτρα για την οικονομία
Μ. Ζέντερ εισηγείται μέτρα για τη διατήρηση της ρευστότητας των επιχειρήσεων
Αναφερόμενος στην κατάσταση που επικρατεί στην οικονομία ο κ. Ζέντερ επεσήμανε ότι ζητούμενο είναι η εξασφάλιση της ρευστότητας. Κατά την άποψη του η Γερμανία έχει ανάγκη από ένα πακέτο στήριξης των επιχειρήσεων ύψους 100 με 150 δις ευρώ. Το ποσό αυτό δεν θα πρέπει να διατεθεί μόνο για δάνεια αλλά κα σε μορφή επιδόματος για την πληρωμή ενοικίων όπως και ληξιπρόθεσμων δανείων.
Ο κ. Ζέντερ ανακοινώσε μέτρα βοήθειας του κρατιδίου προς τις τοπικές επιχειρήσεις ύψους 10 δις ευρώ. Ανάλογα μέτρα βοήθειας σκοπεύει να πάρει και η Βόρεια Ρηνανία - Βεστφαλία. Ο πρωθυπουργός του κρατιδίου Άρμιν Λασετ υποσχέθηκε σε συνάντηση με εκπροσώπους της οικονομίας να διαθέσει 25 δις ευρώ για τις ανάγκες των επιχειρήσεων.
Μαραθώνιος τηλεδιασκέψεων
Δικαίωμα για επίδομα θα έχουν και οι καλλιτέχνες
Το θέμα των επιπτώσεων της εξάπλωσης του κορωνοϊού στην οικονομία θα απασχόληση τηλεδιάσκεψη της καγκελαρίου Άγκελα Μέρκελ με τους πρωθυπουργούς των 16 γερμανικών κρατιδίων. Προηγουμένως η καγκελάριος είχε το πρωί στο Βερολίνο σύσκεψη με τους υπουργούς που απαρτίζουν την κυβερνητική επιτροπή ή οποία έχει συσταθεί για την αντιμετώπιση της κρίσης του κορωνοϊού.
Στο πλαίσιο αυτό συζητήθηκε σύμφωνα με δημοσιογραφικές πληροφορίες πακέτο βοήθειας για τις μικρομεσαίες επιχειρήσεις ύψους 40 δις ευρώ. Από αυτά τα 10 δις προορίζονται για επιδόματα προς ελεύθερους επαγγελματίες και πολύ μικρές επιχειρήσεις, ενώ τα 30 δις θα διατεθούν για δάνεια. Εκτιμάται ότι με την υλοποίηση αυτού του προγράμματος ο κρατικός προϋπολογισμός της Γερμανίας θα είναι φέτος ελλειμματικός.
Αναμένεται ύφεση
Ο κίνδυνος να οδηγηθεί η Γερμανία σε οικονομική ύφεση είναι ορατός. Το διεθνώς αναγνωρισμένο Ινστιτούτο για την Παγκόσμια Οικονομία στο Κίελο (IfW) εκτιμά ότι αν κρίση του κορωνοϊού διαρκέσει ως τα τέλη Απριλίου η μείωση του γερμανικού ΑΕΠ θα κυμανθεί φέτος στα 4,5%. Αν η κρίση διαρκέσει όμως ως τον Αύγουστο τότε το ΑΕΠ θα πέσει κατά 8,7%. Πάντως βάση των υπολογισμών του IfW το ΑΕΠ της Γερμανίας θα είναι το Μάρτιο κατά 18% χαμηλότερο σε σχέση με τον Φεβρουάριο.
Παναγιώτης Κουπαράνης, Βερολίνο
</doc>
<doc docid='dw_52836651' lang='ell' type='mono' source='https://www.dw.com/el/el/σημαντική-αύξηση-των-κρουσμάτων-στη-γερμανία/a-52836651' term='κορωνοϊός'>
Σημαντική αύξηση των κρουσμάτων καταγράφει τα τελευταία 24ωρα η Γερμανία αφού μέσα σε μόλις δυο μέρες τα επιβεβαιωμένα περιστατικά διπλασιάστηκαν. Σύμφωνα με την Bild που επικαλείται στοιχεία των υπουργείων Υγείας των 16 ομόσπονδων κρατιδίων, μέχρι το πρωί της Πέμπτης τα επιβεβαιωμένα κρούσματα ανέρχονταν σε 12.214.
Εν τω μεταξύ άλλοι τρεις άνθρωποι κατέληξαν σήμερα, ανεβάζοντας στους 34 τον συνολικό αριθμό των θυμάτων. Πρόκειται για τρεις ηλικιωμένους, μια γυναίκα και δυο άνδρες ηλικίας μεταξύ 83 και 87 ετών με επιβαρυμένο ιατρικό ιστορικό. Αξίζει να σημειωθεί ότι τα περισσότερα θύματα στη Γερμανία είναι άνθρωποι μεγαλύτερης ηλικίας με χρόνια προβλήματα υγείας.
Υπέρ μιας γενικής απαγόρευσης οι Γερμανοί
Γενική απαγόρευση κυκλοφορίας επέβαλε πρώτη η βαυαρική κωμόπολη Μίτερταϊχ
Στη Βαυαρία η κωμόπολη Μίτερταϊχ με πληθυσμό 7.000 κατοίκων έγινε η πρώτη που με φόντο την αύξηση των κρουσμάτων επέβαλε γενική απαγόρευση κυκλοφορίας. Τα σπίτια τους επιτρέπεται να εγκαταλείπουν μόνο οι εργαζόμενοι και όσοι θέλουν να πάνε για ψώνια ή στο γιατρό. Εκτιμάται ότι σύντομα θα ακολουθήσουν και άλλες πόλεις. Νωρίτερα σήμερα ο βαυαρός πρωθυπουργός Ζέντερ δεν απέκλεισε το ενδεχόμενο γενικής απαγόρευσης στο κρατίδιό του σε περίπτωση που δεν αποδώσουν τα μέτρα.
Οι περισσότεροι Γερμανοί πάντως δεν βλέπουν αρνητικά το ενδεχόμενο αυτό. Σύμφωνα με δημοσκόπηση που διενήργησε το ινστιτούτο Civey για λογαριασμό του Focus Online το 66,4% των ερωτηθέντων θεωρεί «θεμιτή» την επιβολή γενικής απαγόρευσης. Κατά του δραστικού μέτρου περιορισμού των μετακινήσεων εμφανίζεται το 24,3%.
Από την πλευρά της η καγκελάριος Μέρκελ σε μια δραματική έκκληση κάλεσε τους πολίτες να τηρήσουν τα μέτρα που έχουν ήδη αποφασιστεί. Την ίδια ώρα η κυβέρνησή της εξετάζει όλα τα πιθανά σενάρια. Σύμφωνα με εκτιμήσεις, το εάν θα επιβληθεί γενική απαγόρευση ή όχι, θα εξαρτηθεί σε μεγάλο βαθμό από τα αποτελέσματα που θα δείξει το κλείσιμο των σχολείων. Εν τω μεταξύ το κρατικό ινστιτούτο Ρόμπερτ Κοχ προτίθεται να αξιοποιήσει τα δεδομένα χρήσης των πελατών της εταιρίας τηλεπικοινωνιών Telekom για να διαπιστώσει εάν και σε ποιο βαθμό έχουν περιοριστεί όντως οι μετακινήσεις των πολιτών.
Τα θετικά νέα
Kλινικές έρευνες για εμβόλιο κατά του κορωνοϊού ξενικά η γερμανική Curevac
Ιδιαίτερα ενθαρρυντικά είναι τα μηνύματα από την γερμανική εταιρία CureVac, η οποία ειδικεύεται στην παρασκευή εμβολίων και η οποία φαίνεται να παίζει ρόλο κλειδί στην καταπολέμηση του κορωνοϊού. Σύμφωνα με τον επικεφαλής του εποπτικού συμβουλίου φον Μπόλεν η εταιρία ετοιμάζεται να ξεκινήσει τις πρώτες κλινικές έρευνες εντός των επόμενων εβδομάδων και δη πριν το καλοκαίρι. Ο ίδιος διευκρίνισε ωστόσο ότι δεν είναι σε θέση να εκτιμήσει πότε θα υπάρξει ετοιμοπαράδοτο εμβόλιο.
Πιο συγκεκριμένος έγινε ωστόσο ο μεγαλομέτοχος της  CureVac Ντίντμαρ Χοπ, ο οποίος εκτίμησε ότι το εμβόλιο θα μπορούσε να είναι έτοιμο ήδη το προσεχές φθινόπωρο. Αξίζει να σημειωθεί ότι πρόκειται για την εταιρία την οποία επιχείρησε να «εξαγοράσει» στις αρχές της εβδομάδας ο αμερικανός πρόεδρος Τραμπ.
Κώστας Συμεωνίδης (Bild, spiegel.de)
</doc>
<doc docid='dw_52840809' lang='ell' type='mono' source='https://www.dw.com/el/el/τραγική-η-κατάσταση-στο-μπέργκαμο/a-52840809' term='κορωνοϊός'>
Η κατάσταση στο Μπέργκαμο παραμένει δραματική. Τα νοσοκομεία είναι υπερπλήρη. Εδώ δεν τραγουδά κανείς στα παράθυρα και το βράδυ όλοι οι πολίτες περιμένουν με το κινητό στο χέρι να δουν τι ειδήσεις θα τους στείλουν με μήνυμα τα διάφορα  νοσοκομεία. Για να μάθουν αν τα αγαπημένα τους πρόσωπα κέρδισαν ή έχασαν την δύσκολη αυτή μάχη για τη ζωή.
Ο στρατός στο μεταξύ ανέλαβε να μεταφέρει εξήντα φέρετρα σε άλλες πόλεις για αποτέφρωση. Στους νεκροθαλάμους, το αποτεφρωτήριο και το νεκροταφείο του Μπέργκαμο πλέον δεν υπάρχουν θέσεις. Τα θύματα δεν είναι όλα ηλικιωμένα. Ο μέσος όρος των ασθενών με κορωνοϊό στην Ιταλία είναι 61 ετών. Το 70% είναι άνδρες, ενώ οι άνθρωποι που έχασαν την ζωή τους, πάντα κατά μέσο όρο, ήταν 79,5 ετών. Ένας στους τέσσερις δεν είχε πυρετό.
17 νεκροί είναι ηλικίας κάτω των πενήντα ετών με προβλήματα υγείας όπως διαβήτη, νεφρική ανεπάρκεια ή παχυσαρκία. Και τα τρία τέταρτα των κρουσμάτων σημειώθηκαν στη Λομβαρδία.
Μια δοκιμασία χωρίς προηγούμενο
Να σεβαστούν οι πολίτες τους περιορισμούς για να μην υπάρξουν πρόσθετα μέτρα, εκτιμά ο Τζουζέπε Κόντε
Ο Ιταλός πρωθυπουργός Τζουζέπε Κόντε προς το παρόν δηλώνει ότι αν οι πολίτες σεβαστούν τους μέχρι τώρα περιορισμούς δεν θα χρειαστούν άλλα έκτακτα μέτρα.
O διευθυντής της εφημερίδας La Repubblica Kάρλο Βερντέλι, όμως, τονίζει σήμερα ότι «έστω κι αν βρισκόμαστε μπροστά σε μια δυσκολότατη επιλογή, ανάμεσα σε ατομικές ελευθερίας και δημόσια υγεία, είναι αναπόφευκτο να ακολουθήσουν κι άλλοι αυστηροί, περιοριστικοί κανόνες».
Υπάρχει βέβαια ένα ακόμη βασικό ερώτημα: αν θα πρέπει να κλείσουν όλες οι επιχειρήσεις και οι υπηρεσίες του δημοσίου. Το αν θα πρέπει δηλαδή να σταματήσουν οι Ιταλοί να πηγαίνουν στη δουλειά τους. Από τη μία μπορεί να περιοριστεί πιο αποτελεσματικά η διάδοση του ιού, αλλά από την άλλη υπάρχει ο κίνδυνος ολικής κατάρρευσης του οικονομικού συστήματος της χώρας, το οποίο περνά ήδη -σαφώς- μια δοκιμασία χωρίς προηγούμενο.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52839555' lang='ell' type='mono' source='https://www.dw.com/el/el/κωλοτούμπα-τζόνσον-με-ανακοίνωση-αυστηρότερων-μέτρων/a-52839555' term='κορωνοϊός'>
Στροφή 180 μοιρών κάνει η βρετανική κυβέρνηση με την ανακοίνωση αυστηρών μέτρων αντιμετώπισης του κορωνοϊού. Η Ντάουνινγκ Στριτ απομακρύνεται από τις συστάσεις της επιστημονικής της ομάδας και  την πολιτική του, βλέποντας και κάνοντας και προχωρά από την Παρασκευή, σε πολύ αυστηρά μέτρα.
Τα σχολεία κλείνουν, μέχρι νεωτέρας διαταγής, με τους καθηγητές να κάνουν μαθήματα on line. Εξαιρούνται τα παιδιά των εργαζόμενων στο Εθνικό Σύστημα Υγείας (NHS) και των αστυνομικών των οποίων έχουν ανακληθεί όλες οι άδειες. Για αυτά τα παιδιά υπάρχει ειδική πρόβλεψη να διδάσκονται και να μελετούν στο σχολείο, υπό την επίβλεψη καθηγητών, Εντείνονται επίσης οι ιατρικοί έλεγχοι. Από 7.500 τεστ την ημέρα, στόχος του υπουργείου Υγείας είναι να φθάσουν τις 10.000 την επόμενη εβδομάδα και 25.000 σε ένα μήνα.
2000 στρατιώτες σε επιφυλακή
Περιορισμένη η κίνηση σε κεντρικούς δρόμους του Λονδίνου
Το υπουργείο Άμυνας διέταξε 2.000 στρατιώτες να βρίσκονται σε επιφυλακή για να βοηθήσουν την αστυνομία, ενώ ένστολοι εκπαιδεύονται στην οδήγηση ειδικών φορτηγών που μεταφέρουν οξυγόνο στις  μονάδες εντατικής θεραπείας και βοηθούν στην μετατροπή άδειων δωματίων σε ξενοδοχεία, σε νοσοκομειακά με πλήρη εξοπλισμό.
Ένοπλοι  αστυνομικοί θα φρουρούν το κέντρο του Λονδίνου για την περίπτωση λεηλασιών κλειστών καταστημάτων και από τα μέσα της επόμενης εβδομάδας θα απομονωθεί το Λονδίνο, στο οποίο καταγράφονται τα περισσότερα περιστατικά φορέων και θανάτων.
Το Υπουργείο Οικονομικών ανακοίνωσε ως πρώτο μέτρο, βοήθεια 360 δισ σε επιχειρήσεις που θα πληγούν από την πανδημία, και κατά ασφαλείς πληροφορίες και  η Τράπεζα της Αγγλίας θα ρίξει νέο χρήμα στην αγορά, όπως είχε γίνει με την οικονομική κρίση του 2008.
Εν κατακλείδι, από τις συστάσεις για αυτοαπομόνωση και προσωπική υγιεινή, η βρετανική κυβέρνηση υιοθετεί μέτρα ανάλογα με άλλες ευρωπαϊκές χώρες. Αν λειτουργήσουν, θα φανεί στις επόμενες εβδομάδες.
Μαρία Καστρισιανάκη, Λονδίνο
</doc>
<doc docid='dw_52834259' lang='ell' type='mono' source='https://www.dw.com/el/el/πάγωσε-η-ζωή-και-στο-βέλγιο/a-52834259' term='κορωνοϊός'>
Σε ένα μικρό σουπερμάρκετ ο κόσμος στέκεται στην ουρά. Όχι μόνο στο ταμείο, όπως συμβαίνει στις κανονικές μέρες αλλά και μπροστά από το μαγαζί. Μόλις βγαίνει ένας πελάτης ο άλλο μπαίνει μέσα. Και όχι μόνο αυτό. Από ένα ειδικό κουτί μπροστά στην είσοδο ο πελάτης παίρνει ένα ζευγάρι πλαστικά γάντια μιας χρήσεως.
Στο Βέλγιο από την Τετάρτη τα μεσάνυχτα ισχύει κατάσταση έκτακτης ανάγκης. Τα μπαρ και τα εστιατόρια είναι κλειστά εδώ και μέρες όπως και τα σχολεία. Την Τρίτη το βράδυ όμως το Εθνικό Συμβούλιο Ασφαλείας του Βελγίου ανακοίνωσε γενική απαγόρευση κυκλοφορίας ακολουθώντας το παράδειγμα της Ιταλίας, της Ισπανίας, της Γαλλίας και της Αυστρίας.
Τελευταία ψώνια και έρημοι δρόμοι
'Ελεγχοι του στρατού στον Κεντρικό Σταθμό των Βρυξελλών
Στο προάστιο Σαν Ζυλ μαζεύονται μερικοί άνθρωποι μπροστά από ένα κατάστημα που πουλάει λουλούδια. Στο εσωτερικό δεν υπάρχει χώρος για δυο ανθρώπους ώστε να τηρήσουν την επιβεβλημένη απόσταση του ενάμιση μέτρου. Μια κυρία μιλάει λίγο για τη ζωή της και λέει πως θέλει να αγοράσει όσο το δυνατόν περισσότερες γλάστρες ώστε η μαγαζάτορας να κερδίσει λίγα χρήματα πριν αναγκαστεί να κλείσει το μαγαζί της για τρεις εβδομάδες.
Τα περισσότερα μαγαζιά κλείνουν στο Βέλγιο. Μόνο τα σουπερμάρκετ, οι τράπεζες, τα βενζινάδικα, τα φαρμακεία και τα ιατρεία παραμένουν ανοιχτά. Επιτρέπεται να πάει κανείς βόλτα στο πάρκο αλλά μόνος του ή το πολύ με ακόμα ένα άτομο. Ακόμη επιτρέπεται να πάει κανείς στο κομμωτήριο ή το κουρείο με την προϋπόθεση μέσα να υπάρχει μόνο ένα άτομο.
Η ζωή στο Βέλγιο όπως και σε πολλές άλλες χώρες της Ευρώπης αλλάζει ριζικά. Στο δρόμο όμως παρόλα αυτά ο ήλιος λάμπει σαν να υποδέχεται πεισματικά την άνοιξη. Λίγοι άνθρωποι είναι στο δρόμο. Κάποιοι με μάσκες, άλλοι με τσάντες γεμάτες ψώνια. Η ζωή στη γνωστή Γκραν Πλας, εκεί που άλλοτε κυκλοφορούσαν τουρίστες με βάφλες στο χέρι ή κινητά για να βγάζουν σέλφι έχει ερημώσει.
Στο σπίτι τους και οι ηγέτες
Άδεια γραφεία στα κτίρια των ευρωπαϊκών θεσμών
Παρόμοια η κατάσταση και στη συνοικία όπου βρίσκονται οι ευρωπαϊκοί θεσμοί και υπηρεσίες. Άδεια γραφεία. Οι υπάλληλοι εργάζονται πλέον στο σπίτι και επικοινωνούν μέσω τηλεφώνου και τηλεδιασκέψεων. Ακόμα όμως και οι αρχηγοί κρατών και κυβερνήσεων επικοινωνούν μέσω βιντεοκλήσεων, όπως συνέβη την Τρίτη το βράδυ για την αντιμετώπιση της κρίσης του κορωνοϊού.
Η απαγόρευση εξόδου στο Βέλγιο ισχύει μέχρι τις 5 Απριλίου. Τότε το Εθνικό Συμβούλιο Ασφαλείας θα επανεξετάσει την κατάσταση. Η κρίση του κορωνοϊού θα αλλάξει πολλά στη ζωή των Βέλγων. Και ήδη ένα από τα πρώτα πράγματα που άλλαξε είναι ότι κατάφεραν επιτέλους να συμφωνήσουν και να έχουν νέα κυβέρνηση. Δεν μπορούσαν να συμφωνήσουν από το φθινόπωρο του 2018. Τώρα τα κόμματα της αντιπολίτευσης συμφώνησαν να στηρίξουν προσωρινά την κυβέρνηση μειοψηφίας της Σοφί Βιλμές.
Μαρίνα Στράους
Επιμέλεια: Μαρία Ρηγούτσου
</doc>
<doc docid='dw_52834208' lang='ell' type='mono' source='https://www.dw.com/el/el/η-κατάσταση-είναι-σοβαρή-και-πρέπει-να-την-πάρουμε-σοβαρά/a-52834208' term='κορωνοϊός'>
Το διάγγελμα της καγκελαρίου Μέρκελ σχολιάζει στην πρώτη της σελίδα η Frankfurter Allgemeine Zeitung και αναφέρει: «Το πόσο σοβαρή είναι η κατάσταση το δείχνει η Άγκελα Μέρκελ. Στα χρόνια της διακυβέρνησής της δεν απευθύνθηκε ποτέ μέσω ειδικού τηλεοπτικού διαγγέλματος στο λαό της». Και λίγο παρακάτω η εφημερίδα διαπιστώνει: «Ακόμα και το πιο ισχυρό κράτος στην ΕΕ, που είναι η Γερμανία\, αυτή τη στιγμή δεν θα μπορέσει να εκπληρώσει τις προσδοκίες εάν η πολιτική της πανδημίας διαρκέσει πολύ. Μπορεί τα σχολεία να κλείσουν για μεγαλύτερο χρονικό διάστημα. Όχι όμως τα νοικοκυριά, όχι οι επιχειρήσεις, όχι οι εταιρείες, όχι το εμπόριο. Το να υποβαθμίζεις τον επαπειλούμενο θάνατό τους ή να μην τον λογαριάζεις είναι η πιο μεγάλη υπερβολή στην παρούσα κρίση».
Aπό το χθεσινό τηλεοπτικό μήνυμα της καγκελαρίου Μέρκελ για τον κορωνοϊό και τα έκτακτα μέτρα
«Η κατάσταση είναι σοβαρή και πρέπει να την πάρουμε σοβαρά» είναι το μήνυμα της καγκελαρίου Μέρκελ και το Spiegel επισημαίνει: «Η Μέρκελ θα πρέπει να κερδίσει τους πολίτες για τον κοινό αγώνα. Αν θα τα καταφέρει καλύτερα ή χειρότερα αυτό θα εξαρτηθεί στο τέλος από τον αριθμό των θανάτων». Το άρθρο επισημαίνει ακόμα το επιτυχημένο παράδειγμα της Νότιας Κορέας και τη σημασία της διαφάνειας και της δημοκρατίας για την καταπολέμηση της πανδημίας και γράφει: «Η Νότια Κορέα απέδειξε πώς μια δημοκρατία μπορεί να καταπολεμήσει αποτελεσματικά την πανδημία: με πραγματικά διαδεδομένα τεστ, έγκαιρη οικειοθελή απομόνωση των ανθρώπων, ιχνηλάτηση των εστιών μόλυνσης. Η Νότια Κορέα δεν επέβαλε απαγόρευση εξόδου».
Είναι θέμα χρόνου να ξεσπάσει ο κορωνοϊός στη Μόρια
H κατάσταση στη Μόρια είναι ήδη δραματική. Τι θα συμβεί αν φτάσει και εκεί ο κορωνοϊός;
Με την εξάπλωση του κορωνοϊού στη Λέσβο ασχολείται δημοσίευμα της εφημερίδας Die Zeit. H εφημερίδα γράφει: «Η κατάσταση στη Λέσβο και χωρίς τον κορωνοϊό είναι δραματική. Εν τω μεταξύ το πρώτο κρούσμα έχει διαπιστωθεί. Είναι θέμα χρόνου να διαπιστωθεί και στη Μόρια». Η εφημερίδα φιλοξενεί τη μαρτυρία του γιατρού Γιώργου Μακρή και του δικηγόρου Παναγιώτη Νίκα.
Ο Έλληνας γιατρός διαπιστώνει: «Οι άνθρωποι που ζουν στον καταυλισμό, ξέρουν ακριβώς τι τους απειλεί. Παρακολουθούν τις ειδήσεις, όπως και οι Έλληνες, όπως και όλοι οι άλλοι – και όπως όλοι φοβούνται. Προσπαθούμε τώρα να τους ενημερώσουμε. Αλλά ούτε μια από τις συμβουλές μας δεν μπορούν να εφαρμόσουν οι άνθρωποι στην πραγματικότητα. Δεν υπάρχουν αρκετά σαπούνια, όσο για αντισηπτικά ούτε λόγος. Μοιράζουμε κάποια είδη προσωπικής φροντίδας αλλά δεν επαρκούν. Αυτό που τώρα απαιτείται είναι να αδειάσει ο καταυλισμός. Οι άνθρωποι θα πρέπει να μεταφερθούν σε ένα μέρος, όπου θα μπορούν να ακολουθήσουν αυτές τις συμβουλές. Διαφορετικά απειλείται η ιατρική κατάρρευση του νησιού».
Και ο δικηγόρος Παναγιώτης Νίκας, ο οποίος εργάστηκε για πέντε χρόνια στο υπουργείο Μεταναστευτικής Πολιτικής και αργότερα ίδρυσε μια ΜΚΟ για ασυνόδευτα παιδιά στη Λέρο συμπληρώνει: «Θα μπορούσαμε πολύ σύντομα να έχουμε χιλιάδες κρούσματα και αυτά σε έναν πολύ στενό χώρο. Οι πιο τυχεροί στη Μόρια ζουν σε ένα κοντέινερ, κατά κανόνα οχτώ μαζί. Πολλοί άλλοι δεν προστατεύονται καν από τις καιρικές συνθήκες, έχουν μόνο σκηνές και δεν έχουν πρόσβαση σε τουαλέτες αλλά χρησιμοποιούν τους θάμνους κοντά στους ελαιώνες».
Μαρία Ρηγούτσου
</doc>
<doc docid='dw_52826829' lang='ell' type='mono' source='https://www.dw.com/el/el/πουτσίνι-και-ροσσίνι-κατά-του-κορωνοϊού/a-52826829' term='κορωνοϊός'>
Η όπερα Teatro San Carlo της Νάπολης είναι ανοιχτή ακόμη και σε εποχή κορωνοϊού. Η παράσταση αρχίζει στις 8 το βράδυ και στο πρόγραμμα υπάρχουν έργα των Πουτσίνι και Ροσσίνι ή μπαλέτα από έργα του Τσαϊκόφσκι και Στραβίνσκι. Οι θεατές αφήνουν τα καλά τους στην ντουλάπα και μπορούν από την πολυθρόνα τους να απολαύσουν το θέαμα, εικονικά μέσω Facebook. Βλέπουν να σηκώνεται η βαριά κουρτίνα και να παίζονται παραστάσεις της προηγούμενης χρονιάς. Για όλους όσους αγαπούν τον κόσμο της όπερας το Teatro San Carlo προσφέρει κάποιες βραδιές την εβδομάδα εισαγωγικά μαθήματα στην ιστορία της όπερας, συγκεκριμένα για τη ζωή του Τζοακίνο Ροσσίνι.
A casa con voi
Όπερα μέσω διαδικτύου ή ζωντανά μουσική στο μπαλκόνι
Αλλά και ο ιταλικός κόσμος της ροκ και ποπ προσπαθεί αυτές τις ημέρες να διατηρήσει σε κέφι τους Ιταλούς, οι οποίοι βρίσκονται σε αναγκαστική καραντίνα στα σπίτια τους. Στο πλαίσιο της πρωτοβουλίας «A casa con voi» (Μαζί σας στο σπίτι) γνωστοί ιταλοί τραγουδιστές, όπως ο Νεκ, ο Φαμπρίτσιο Μόρο, η Εμμα Μαρόνε και ο Φραντσέσκο Ρέγκα, δίνουν τα δικά τους κοντσέρτα από το σαλόνι του σπιτιού τους. Όπως και η Τζιάννα Νανίνι. «Για να αισθάνεστε όσο λιγότερο μόνοι γίνεται» λέει. «Πρέπει να αντιδράσουμε όλοι μαζί. Γι αυτό έρχονται τα συναισθήματά μας, τα κύματά μας σε σας».
Η εικόνα της ροκ και ποπ της Ιταλίας, ο διάσημος σταρ Τσούκερο, συμμετέχει κι αυτός σε πολιτιστικές πρωτοβουλίες αυτού του είδους μέσω του προφίλ του στο Instagram. Αλλά και γνωστοί παρουσιαστές του ραδιοφώνου και της τηλεόρασης ενώνουν τις δυνάμεις τους διαδικτυακά και καλούν τον κόσμο να εφαρμόσει τους κανόνες και να μείνει στο σπίτι.
Ακόμη και ξενάγηση στη Πομπηία
Ξενάγηση στην Πομπιήα διαδικτυακά για όσους θέλουν να ξεφύγουν από την καραντίνα
Έτσι κανείς δεν χάνει την επίσκεψη στις ανασκαφές της Πομπηίας. Ο διευθυντής Μάσιμο Οασάνα κάνει μάλιστα ο ίδιος την ξενάγηση – διαδικτυακά. «Μπορείτε να μείνετε στο σπίτι και να θαυμάσετε την Πομπηία και να μάθετε λεπτομέρειες της ιστορίας. Προσπαθούμε να σας μεταφέρουμε την ομορφιά της Πομπηίας και άλλων πολιτιστικών τόπων» .
Αλλά και πολλοί ιταλοί κωμικοί προσφέρουν την τέχνη τους δωρεάν μέσω του διαδικτύου. Στη Ρώμη, τη Μπολόνια και τη Φλωρεντία η πρωτοβουλία Cinema da Casa (Σινεμά στο σπίτι) κάνει προβολές πάνω σε τοίχους σπιτιών κλασικών ταινιών του κινηματογράφου, όπως το «Μοντέρνοι Καιροί» του Τσάρλι Τσάπλιν,  «Όσα Παίρνει ο Άνεμος» ή «Λόρενς της Αραβίας». Το σύνθημα είναι: Εάν όχι τώρα, τότε πότε;
Γιεργκ Σαϊσελμπεργκ (ARD)
Επιμέλεια: Ειρήνη Αναστασοπούλου
</doc>
<doc docid='dw_52826748' lang='ell' type='mono' source='https://www.dw.com/el/el/συμβουλές-του-πάπα-και-δις-για-κρατικοποιήσεις/a-52826748' term='κορωνοϊός'>
O πάπας Φραγκίσκος μιλά στην ιταλική εφημερίδα La Repubblica: «Προσευχήθηκα και ζήτησα από τον Θεό να σταματήσει με το χέρι του την επιδημία αυτή», λέει ο ποντίφικας.
Εξηγεί δε, ότι αν ζήσουμε τις δύσκολες αυτές ημέρες με αλληλεγγύη δεν θα πάνε χαμένες. «Δίνοντας -εξηγεί- ένα χάδι στα παιδιά μας, στους παππούδες και τις γιαγιάδες μας, σε όσους αγαπούμε». Ο Φραγκίσκος καλεί πιστούς και μη να ανακαλύψουν μια νέα, πραγματική εγγύτητα, πέρα από την εικονική πραγματικότητα και επικοινωνία».
Επέκταση των έκτακτων μέτρων
Προς κρατικοποίηση οδεύει γρήγορα η Alitalia
Στο μεταξύ η ιταλική κυβέρνηση δεν αποκλείει να επεκταθούν τα έκτακτα μέτρα και οι απαγορεύσεις και μετά τις 3 Απριλίου. Θα εξαρτηθεί από την πορεία της κατάστασης. Στα δε πλαίσια της δέσμης οικονομικής βοήθειας ύψους 25 δισεκατομμυρίων ευρώ η κυβέρνηση του Τζουζέπε Κόντε ενέκρινε και βοήθεια προς την αεροπορική εταιρία Alitalia.
Συνολικά για τον τομέα των αερομεταφορών δημιουργείται ταμείο ύψους εξακοσίων εκατομμυρίων ευρώ. Και όπως γράφει ο ιταλικός τύπος, η Alitalia οδεύει με γοργά βήματα προς την κρατικοποίηση. Χωρίς να έχουν σημειωθεί, τουλάχιστον στη φάση αυτή, αρνητικές αντιδράσεις από την ΕΕ. Προβλέπεται ουσιαστικά η δημιουργία μιας νέας εταιρίας υπό τον έλεγχο του ιταλικού υπουργείου Οικονομικών.
Eλπίδα για φάρμακο κατά των επιπλοκών του Convid19
Ξεκινά αύριο στην Ιταλία σε πειραματική φάση η εξέταση της καταληλλότητας ενός φαρμάκου
Σε ό,τι αφορά τον αμιγώς ιατρικό τομέα από αύριο στην Ιταλία ξεκινά μια ευρεία πειραματική φάση για να εξακριβωθεί αν και κατά πόσο ένα φάρμακο που συνήθως χρησιμοποιείται για την ρευματοειδή αρθρίτιδα, μπορεί να βοηθήσει στην μείωση των αναπνευστικών επιπλοκών που προκαλεί ο Convid19.  Oι γιατροί του νοσοκομείου Kαρνταρέλι της Νάπολης (οι πρώτοι που το χρησιμοποίησαν στην Ιταλία) εκφράζουν συγκρατημένη αισιοδοξία. «Ένα μέρος των ασθενών αντιδρά θετικά» εξηγούν.
Οι Ιταλοί περιμένουν να δουν αν προς το τέλος της εβδομάδας τα κρούσματα θα αρχίσουν να μειώνονται. Στο μεταξύ, ο μόνος νόμιμος τρόπος για  να περιορίσουν  το στρες είναι να βγουν για τρέξιμο στους δρόμους της Ρώμης, του Μιλάνου, της Νάπολης. Με τοπία, που μοιάζουν σχεδόν σουρεαλιστικά.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52828642' lang='ell' type='mono' source='https://www.dw.com/el/el/δραματική-έκκληση-μέρκελ-προς-τους-γερμανούς/a-52828642' term='κορωνοϊός'>
Μια φορά το χρόνο, την παραμονή της Πρωτοχρονιάς, η καγκελάριος Άγκελα Μέρκελ εκφωνεί τηλεοπτική ομιλία, με την οποία απευθύνεται στους γερμανούς πολίτες. Σήμερα (Τετάρτη) είναι πρώτη φορά στα 15 χρόνια της διακυβέρνησης της που έκανε μια εξαίρεση από τον κανόνα.
Η αποψινή της ομιλία αφορά την αντιμετώπιση του κορωνοϊού και έχοντας ως κεντρικό στόχο την επισήμανση της αναγκαιότητας να συμβάλουν όλοι στις προσπάθειες που καταβάλλονται προκειμένου να μειωθεί η ταχύτητα διάδοσής του.
Αναγκαιότητα των μέτρων
Πινακίδα σε νοσοκομείο του Βερολίνου: Απαγορεύονται οι επισκέψεις
«Η κατάσταση είναι σοβαρή και η έκβασή της ανοιχτή» δηλώνει η καγκελάριος σε έναν δραματικό τόνο που λίγη σχέση έχει με τις συνήθως ψύχραιμες και μετριοπαθείς δηλώσεις της. Πρόκειται για τη μεγαλύτερη πρόκληση από την περίοδο του Δευτέρου Παγκοσμίου Πολέμου, τονίζει. Για τη δε οικονομία η κατάσταση είναι ήδη αρκετά δύσκολη, αλλά τις επόμενες εβδομάδες θα χειροτερέψει ακόμη περισσότερο, προειδοποιεί. Όπως διαβεβαιώνει η κυβέρνηση «κάνει ό,τι μπορεί για να μετριάσει τις οικονομικές επιπτώσεις και προπαντός για να διατηρηθούν θέσεις εργασίας.» Επίσης καθιστά σαφές ότι η προμήθεια του πληθυσμού με τρόφιμα είναι ανά πάσα στιγμή εξασφαλισμένη και ότι δεν υπάρχει ανάγκη για κάνουν «στοκ» οι καταναλωτές.
Στη συνέχεια της ομιλίας της η κ. Μέρκελ δικαιολογεί τα μέτρα που έχουν ληφθεί όπως ο περιορισμός της ελευθερίας των ατόμων να ταξιδεύουν και να μετακινούνται, το κλείσιμο της μεγάλης πλειοψηφίας των καταστημάτων, των χώρων διασκέδασης, σχολείων, παιδικών σταθμών κ.ου.κ. ως «απόλυτα αναγκαία» προκειμένου «να σωθούν ζωές».
Καθένας θα πρέπει να αναλάβει ευθύνη
Μοναξιά αλλά και σιγουριά
Όλα όμως τα κρατικά μέτρα θα ήταν αναποτελεσματικά χωρίς τη συμμετοχή του κάθε πολίτη ξεχωριστά στη Γερμανία. «Ο καθένας από εμάς είναι αναγκαίος» τονίζει η καγκελάριος για να επισημάνει την αναγκαιότητα τήρησης ορισμένων συμπεριφορών: να τηρεί απόσταση ο ένας από τον άλλο, όχι χειραψίες, συχνά πλύσιμο των χεριών και «καθόλου επαφή με τους ηλικιωμένους επειδή είναι οι πιο ευάλωτοι.» Όπως ενδεικτικά δηλώνει, «προς το παρόν μόνο η απόσταση συνιστά έκφραση στοργής.»
Για όσο διάστημα δεν διατίθεται εμβόλιο και επικρατεί ο κίνδυνος της μόλυνσης από τον κορωνοϊό η συναναστροφή με άλλους θα πρέπει να γίνεται διαφορετικά –μέσω τηλεφώνου, με skype, με μέιλ ή ακόμη και με επιστολές. Επίσης γείτονες θα μπορούσαν αναλάβουν τα ψώνια για ηλικιωμένους, οι οποίοι δεν θα πρέπει να βγαίνουν άλλο από τα σπίτια τους.
Τέλος ενώ εκφράζει τη πεποίθηση ότι η Γερμάνια θα ξεπεράσει αυτή την κρίση, η καγκελάριος Μέρκελ καθιστά σαφές ότι το πόσα θύματα θα υπάρξουν θα εξαρτηθεί από την αποφασιστικότητα και την πειθαρχεία, που θα επιδείξει ο καθένας στην εφαρμογή των περιοριστικών μέτρων.
Παναγιώτης Κουπαράνης, Βερολίνο
</doc>
<doc docid='dw_52819968' lang='ell' type='mono' source='https://www.dw.com/el/el/κορωνοϊός-νέοι-βοηθούν-ηλικιωμένους-στο-βερολίνο/a-52819968' term='κορωνοϊός'>
Μόλις έκλεισαν τα σχολεία στο Βερολίνο λόγω κορωνοϊού ο 15χρονος μαθητής Νώε Άντλερ είχε επιτέλους χρόνο να φτιάξει μια ιστοσελίδα αρωγής στην γερμανική πρωτεύουσα.  Ο ιστότοπος Coronaport.net έχει ένα και μοναδικό σκοπό: να στηρίξει συνανθρώπους, κυρίως μεγαλύτερους σε ηλικία, που δεν έχουν συγγενείς, γνωστούς και φίλους. Εθελοντές μπορούν να τους βοηθήσουν στα ψώνια, στο καθάρισμα των σπιτιών ή ακόμα σε απλές καθημερινές δουλειές.
Η ιστοσελίδα αποτελεί στην ουσία σημείο «εικονικής συνάντησης» όσων αναζητούν βοήθεια και όσων εθελοντών προσφέρουν αφιλοκερδώς τις υπηρεσίες τους. Σε πρόσφατη ομιλία του με αφορμή την αντιμετώπιση του κορωνοϊού ο ομοσπονδιακός πρόεδρος Φρανκ Βάλτερ Σταϊνμάιερ απηύθυνε έκκληση στους γερμανούς πολίτες να επιδείξουν αλληλεγγύη προς τους συνανθρώπους τους. Κάλεσε μάλιστα τους νέους «να αναλάβουν προσωπικά ευθύνη για τους γονείς, τους παππούδες, τους ηλικιωμένους και τους πιο αδύναμους». «Η ομιλία αυτή με εξέφρασε απόλυτα» σκέφτηκε ο νεαρός Νώε και ρίχτηκε στη δουλειά.
Οι ηλικιωμένοι δεν είναι εξοικειωμένοι με το ίντερνετ
Ο 15χρονος Βερολινέζος Νώε Άντλερ βοηθά ηλικιωμένους να αντιμετωπίσουν την κρίση του κορωνοϊού
Περισσότεροι από 800 εθελοντές έχουν ήδη εγγραφεί στην ιστοσελίδα. Η επικοινωνία μαζί τους γίνεται είτε με mail, είτε μέσω τηλεφώνου. Η Σίλβια Γκίντερ από τη συνοικία Φριντριχσχάιν για παράδειγμα είναι πρόθυμη να βοηθήσει στα ψώνια, να βγάλει το σκύλο βόλτα ή να μοιράσει είδη πρώτης ανάγκης σε εκείνους που τα χρειάζονται. Από την πλευρά της η Μισέλ σημειώνει στο προφίλ της ότι προτίθεται να βοηθήσει σε δουλειές του σπιτιού, ακόμα και να κρατήσει τα παιδιά για μερικές ώρες.
Η ιδέα πίσω από την πρωτοβουλία του νεαρού Γερμανού είναι ότι οι νέοι βοηθούν τους μεγαλύτερους. Προς το παρόν όμως, εξηγεί ο Νώε Άντλερ, εγγράφηκαν στην ιστοσελίδα πολλοί εθελοντές και λίγοι από εκείνους που χρειάζονται στήριξη. Το γεγονός αυτό οφείλεται στο ότι οι περισσότεροι ηλικιωμένοι δεν είναι εξοικειωμένοι με το ίντερνετ και έτσι δεν γνωρίζουν καν ότι υπάρχουν συνάνθρωποι πρόθυμοι να βοηθήσουν.
Το Βερολίνο είναι... μαθημένο στις κρίσεις. Είτε στον πόλεμο, είτε μεταπολεμικά όταν το δυτικό Βερολίνο αποκλείστηκε από τους Σοβιετικούς και ανεφοδιάζονταν για αρκετούς μήνες από τις συμμαχικές δυνάμεις με αεροπλάνα. Τώρα είναι κυρίως οι ηλικιωμένοι που χρειάζονται βοήθεια. Πολλοί από αυτούς δεν τολμούν πια να βγουν από το σπίτι για ψώνια διότι ανησυχούν για την υγεία τους. Απειλούνται δηλαδή με απομόνωση και μοναξιά. Και κάθε μέρα λόγω των περιοριστικών μέτρων ο φόβος τους εντείνεται.
Ξεκινά η διανομή κατ΄ οίκον
O πρόεδρος της Γερμανίας Φρανκ Βάλτερ Σταϊνμάιερ απηύθυνε έκκληση για αλληλεγγύη
Στήριξη σε όσους έχουν ανάγκη προσφέρουν όμως και οργανώσεις αρωγής νέων, όπως η «Κιβωτός του Νώε». Από σήμερα κλείνουν για προληπτικούς λόγους τα έξι σημεία της οργάνωσης, στα οποία δίνονταν δωρεάν συσσίτιο σε παιδιά, εφήβους και όσους έχουν ανάγκη. Ο ιδρυτής της Κιβωτού και ιερέας Μπερντ Σίγκελοου έχει εκπονήσει ωστόσο ήδη ένα εναλλακτικό σχέδιο: «Με τη βοήθεια εθελοντών ξεκινάμε να διανέμουμε στα σπίτια όσων χρήζουν βοήθειας τρόφιμα, φρούτα και λαχανικά».
Τόσο οι οργανώσεις αρωγής όσο και η ιστοσελίδα Coroanport.net θέλουν να πληροφορήσουν τους Βερολινέζους με τον καλύτερο δυνατό τρόπο. Έτσι μοιράζουν σε σπίτια ηλικιωμένων ή κεντρικά σημεία όπως σουπερμάρκετ, αιτήσεις, τις οποίες μπορούν να συμπληρώσουν οι ενδιαφερόμενοι, δίνοντας ένα τηλέφωνο επικοινωνίας. Τέτοιου είδους αιτήσεις βλέπει κανείς ολοένα και πιο συχνά τις τελευταίες μέρες στη γερμανική πρωτεύουσα.
Φόλκερ Βίτινγκ
Επιμέλεια: Στέφανος Γεωργακόπουλος
</doc>
<doc docid='dw_52819232' lang='ell' type='mono' source='https://www.dw.com/el/el/κορωνοϊός-12-18-μήνες-θα-χρειαστεί-το-εμβόλιο/a-52819232' term='κορωνοϊός'>
Στην οδό «Χρυσωρυχείο 12» βρίσκεται η πολλά υποσχόμενη διεύθυνση της γερμανικής βιοτεχνολογικής εταιρίας Biontech με έδρα το Μάιντς. Μέχρι πρόσφατα διεξήγαγε έρευνες κυρίως για αντικαρκινικά παρασκευάσματα. Τώρα όμως επικεντρώνεται στο εμβόλιο κατά του κορωνοϊού και μάλιστα με αξιώσεις.
Η Biontech έλαβε πρόσφατα για τις έρευνές της φρέσκο χρήμα από την κινεζική φαρμακοβιομηχανία Fosun Pharma: 120 εκατομμύρια ευρώ σε κεφάλαια, από τα οποία τα 44 εκατομμύρια ως αντάλλαγμα για μετοχές της γερμανικής εταιρίας. Παράλληλα ανακοινώθηκε ότι η Biontech εμβαθύνει τη συνεργασία της με τον αμερικανικό κολοσσό Pfizer με σκοπό την από κοινού δημιουργία ενός εμβολίου καταπολέμησης του κορωνοϊού. Ας σημειωθεί ότι από την εισαγωγή της στον τεχνολογικό δείκτη Nasdaq τον Οκτώβριο του 2019 η Biontech άντλησε μέχρι σήμερα περισσότερα από 1,4 δισεκατομμύρια δολάρια.
Απόπειρα Τραμπ να εξαγοράσει ερευνητικά αποτελέσματα;
Πιο γρήγορη η έρευση εμβολίου για τον κορωνοϊό με διεθνείς συνεργασίες
Η διεθνής συνεργασία μεταξύ ερευνητικών εταιριών δεν είναι ασυνήθιστη. Αυτή την εποχή διεξάγεται ένας αγώνας δρόμου μεταξύ πολλών εταιριών και επιστημόνων, κυρίως στις ΗΠΑ και την Κίνα για την ανάπτυξη εμβολίου κατά του κορωνοϊού, δηλώνει ο Ζίγκφριντ Τρομ από την Ομοσπονδία Ερευνητικών Φαρμακευτικών Εταιριών (vfa). Το γεγονός αυτό είναι οπωσδήποτε θετικό, εκτιμά ο γερμανικός ειδικός, μιας και με τις διεθνείς συνεργασίες αυξάνεται η πιθανότητα ταχύτερης δημιουργίας του εμβολίου. Σύμφωνα με την γερμανική Ομοσπονδία βρίσκονται σε εξέλιξη τουλάχιστον 39 προγράμματα δημιουργίας ενός εμβολίου. Μέρος των προγραμμάτων χρηματοδοτούνται από τη διεθνή πρωτοβουλία εμβολίων CEPI, ανάμεσα στα οποία η γερμανική Curevac, οι αμερικανικές Inovio, Μoderna και Novavax, το βρετανικό πανεπιστήμιο της Οξφόρδης και το αυστραλιανό πανεπιστήμιο Queensland.
Αίσθηση προκάλεσαν πριν λίγες μόνο μέρες ανεπιβεβαίωτα δημοσιεύματα που έκαναν λόγο για προσπάθειες του αμερικανού προέδρου Τραμπ να διασφαλίσει με χρήματα, αποκλειστικά για τις ΗΠΑ, αποτελέσματα ερευνών της Curevac για ένα εμβόλιο κατά του κορωνοϊού.Η απάντηση της γερμανικής εταιρίας στο twitter ήταν ότι δεν έλαβε καμία προσφορά κατά τη διάρκεια της συνεδρίασης της Ομάδας Δράσης στο Λευκό Οίκο, (σσ: στη συνάντηση συμμετείχε ο πρώην επικεφαλής της Curevac Ντάνιελ Μενιτσέλα) ούτε από κάποια αμερικανική δημόσια υπηρεσία. Παρά τις διαψεύσεις της γερμανικής εταιρία η Κομισιόν ανακοίνωσε τη Δευτέρα ότι χορηγεί στην Curevac πίστωση μέχρι και 80 εκατομμύρια ευρώ για να επιταχύνει την ανάπτυξη και παραγωγή ενός εμβολίου κατά του κορωνοϊού στην Ευρώπη.
Μέχρι και 20 χρόνια για την ανάπτυξη παρασκευάσματος
Η γερμανική εταιρία Cureνac διαψεύδει ότι δέχθηκε προσφορές από τον Λευκό Οίκο
Κατά μέσο όρο απαιτούνται μέχρι και 13 χρόνια, κάποιες φορές και μέχρι 20 χρόνια, για την ανάπτυξη ενός παρασκευάσματος, ενώ το κόστος ερευνών ανέρχεται από 1 μέχρι και 1,5 δισεκατομμύρια δολάρια. Την ίδια στιγμή η πιθανότητα αποτυχίας των ερευνών αγγίζει μέχρι και το 90%. O συντάκτης ερευνών και επικεφαλής των γερμανικών ερευνητικών κέντρων της Ernst & Young Ζίγκφριντ Μπιαλογιάν θεωρεί ότι γερμανικά βιοτεχνολογικά κέντρα κατάφεραν μεν να αντλήσουν το 2018 περισσότερα κεφάλαια από ποτέ, όμως τα χρήματα αυτά πήγαν σε ελάχιστες  μόνο εταιρίες. Εκτιμά ότι το υψηλό ρίσκο και οι χρονοβόρες και κοστοβόρες έρευνες θα έπρεπε να χρηματοδοτούνται κυρίως με ίδια κεφάλαια και όχι τραπεζικές πιστώσεις. Ο ειδικός ωστόσο τονίζει ότι δυστυχώς στη Γερμανία κυριαρχεί μια κουλτούρα της άντλησης κεφαλαίων κυρίως από τράπεζες με αποτέλεσμα να λείπουν από την αγορά επενδυτικά κεφάλαια υψηλού ρίσκου, που θα ήταν σε θέση να ενισχύσουν πιο άμεσα επιστημονικές έρευνες για νέα εμβόλια.
Κατά την άποψη του Ζίγκφριντ Τρομ από την Ομοσπονδία Ερευνητικών Φαρμακευτικών Εταιριών η ανάπτυξη ενός εμβολίου κατά του κορωνοϊού δεν θα διαρκέσει πολύ διότι έχει γίνει «καλή προεργασία». Για το λόγο αυτό οι ειδικοί υπολογίζουν ότι θα χρειαστούν 12 με 18 μήνες, αν όλα πάνε καλά, με τις κλινικές δοκιμές του παρασκευάσματος, λέει ο γερμανός ειδικός.
Η αμερικανική Moderna, η οποία συνεργάζεται με τις αμερικανικές Εθνικές Υπηρεσίες Υγείας (NIH), ανακοίνωσε πάντως ότι εντός Μαρτίου θα ξεκινήσει τις κλινικές δοκιμές σε 45 ανθρώπους στο Σιάτλ. Από την πλευρά τους Biontech και Inovio τοποθετούν τις πρώτες δοκιμές τον ερχόμενο μήνα, ενώ η Curevax τις προγραμματίζει για τον Ιούλιο.
Ίνζα Βρέντε
Επιμέλεια: Στέφανος Γεωργακόπουλος
</doc>
<doc docid='dw_52817680' lang='ell' type='mono' source='https://www.dw.com/el/el/θα-ανεφοδιάζει-σύντομα-ο-στρατός-τη-μόρια/a-52817680' term='κορωνοϊός'>
«Ο κορωνοϊός χτύπησε την Ελλάδα διπλά», γράφει η Frankfurter Allgemeine Zeitung σε άρθρο με τίτλο «Θα ανεφοδιάζει σύντομα ο στρατός τη Μόρια; Στους αυστηρούς περιορισμούς της δημόσιας ζωής με σκοπό την επιβράδυνση της εξάπλωσης της πανδημίας, έρχεται να προστεθεί η κατάσταση στα προσφυγικά κέντρα των νησιών του Αιγαίου. Οι συνθήκες διαβίωσης αντιτάσσονται στη φιλοσοφία όλων των προληπτικών μέτρων, που εφαρμόζονται αλλού. Σε υπερπλήρη προσφυγικά κέντρα ζει ο ένας πάνω στον άλλο. Τι θα γίνει αν ξεσπάσει και εκεί η πανδημία; Συνεργάτης ελληνικής οργάνωσης αρωγής, ο οποίος θέλησε να παραμείνει ανώνυμος, εκτιμά μιλώντας στην εφημερίδα: “Ήδη κάποιοι συνεργάτες μας προφασίζονται ασθένεια, χωρίς να είναι ασθενείς, επειδή φοβούνται για τα παιδιά τους στο σπίτι”.»
Στους αυστηρούς περιορισμούς για την αντιμετώπιση της πανδημίας, έρχεται να προστεθεί η κατάσταση στα ελληνικά προσφυγικά κέντρα
Και προσθέτει ότι υπάρχει έλλειψη σε μάσκες χειρουργείου και σε γάντια μιας χρήσης. Τι θα γίνει λοιπόν αν ξεσπάσει πανδημία, προσβληθούν και οι συνεργάτες οργανώσεων αρωγής και δεν πηγαίνουν πια στα προσφυγικά κέντρα; Τότε μένει μόνο ο στρατός να ανεφοδιάζει τους προσφυγικούς καταυλισμούς, λέει ο έλληνας συνομιλητής στην εφημερίδα.
«Παρά την κριτική που δέχεται ο πρωθυπουργός Κυριάκος Μητσοτάκης από τον ΣΥΡΙΖΑ, ότι δεν προσεκλήθη από τον πρόεδρο Ερντογάν στη χθεσινή βιντεοσύσκεψη με τους Μέρκελ, Μακρόν, Τζόνσον, δεν θα πρέπει να παραγνωρίζουμε το γεγονός ότι ο πρωθυπουργός, παρά τις δύο κρίσεις που επωμίζεται, έχει τη στήριξη της πλειοψηφίας των Ελλήνων. Αυτό ισχύει και για το σφράγισμα των ελληνοτουρκικών συνόρων στη Θράκη και την αναστολή του δικαίου περί ασύλου για ένα μήνα για όσους πέρασαν τα ελληνικά σύνορα από την 1η Μαρτίου».
SZ: «Οι απομυθοποιημένοι»
«Ο πολιτικός εκείνος, ο οποίος συγκινημένος από τον ίδιο του τον εαυτό, επικαλούνταν την ενότητα του έθνους στέκει τώρα παράμερα, όταν λόγω της πανδημίας του κορωνοϊού η αλληλεγγύη είναι πλέον ζητούμενο για την ιταλική κοινωνία. Ο πρώην υπουργός Εσωτερικών Ματέο Σαλβίνι συνεχίζει να ασκεί σκληρή κριτική στην ιταλική κυβέρνηση και διατείνεται ότι μοναχά με εκείνον υπάρχει σωτηρία. Άξαφνα όμως ο κόσμος μοιάζει να μην έχει πια ενδιαφέρον για τις προκλήσεις του, τουλάχιστον προς το παρόν» αναφέρει σχόλιο της Süddetsche Zeitung.
Hμίμετρα που θυμίζουν μεσαιωνικά γιατροσόφια αντιτάσσει ο Μπόρις Τζόνσον στον κορωνοϊό, εκτιμά η SZ
«Μια από τις ενδιαφέρουσες παρενέργειες του κορωνοϊού είναι ότι επιτίθεται στο κεντρικό νευρικό σύστημα του λαϊκισμού. Όπως και στο παραμύθι για τα ρούχα του αυτοκράτορα έτσι και οι κύριοι εκπρόσωποι του λαϊκισμού στέκουν ξαφνικά μπροστά μας γυμνοί. Η καταστροφική τους πολιτική, η απουσία σχεδίου και η ανικανότητά τους είναι πλέον εμφανείς σε όλους. Ο βραζιλιάνος πρόεδρος Ζαΐρ Μπολσονάρο δεν έχει να προσφέρει τίποτα άλλο στο λαό του από θεωρίες συνωμοσίας, ο βρετανός πρωθυπουργός Μπόρις Τζόνσον έχει να αντιτάξει ημίμετρα που θυμίζουν μεσαιωνικά γιατροσόφια και ο πρόεδρος Τραμπ επιρρίπτει ευθύνες στην ΕΕ, αλλά και στις σκοτεινές δυνάμεις των Δημοκρατικών. Με τη στάση τους ΗΠΑ, Βραζιλία και Βρετανία έχασαν πολύτιμο χρόνο στη μάχη κατά της πανδημίας. Δεν υπάρχουν όμως περιθώρια εφησυχασμού. Ο ερασιτεχνισμός του Τραμπ είναι ίσως το πρώτο καρφί στο φέρετρο της προεδρίας του. Κανείς όμως δεν εγγυάται ότι ο λαϊκισμός δεν θα θριαμβεύσει εκ νέου σε περίπτωση που οι δημοκρατίες δεν καταφέρουν να απαλύνουν τις οικονομικές επιπτώσεις της πανδημίας, που θα πλήξουν κυρίως τους φτωχούς και ασθενέστερους. Εξαθλίωση και μαζική ανεργία αποτελούν πρόσφορο έδαφος για τις υποσχέσεις των λαϊκιστών. Οι δημοκρατικές χώρες δεν θα πρέπει να υποτιμήσουν, για μια ακόμα φορά, το λαϊκισμό.»
Στέφανος Γεωργακόπουλος
</doc>
<doc docid='dw_52806293' lang='ell' type='mono' source='https://www.dw.com/el/el/ραγδαία-εξάπλωση-του-ιού-κλείνουν-vw-audi-opel/a-52806293' term='κορωνοϊός'>
Η γερμανική κυβέρνηση διαθέτει 50 εκατομ. ευρώ για τον επαναπατρισμό Γερμανών υπηκόων από το εξωτερικό. Με τα χρήματα πρόκειται να μισθωθούν αεροπλάνα. Σύμφωνα με ανακοίνωση του υπουργείου Εξωτερικών άμεση προτεραιότητα έχουν οι γερμανοί που βρίσκονται στο Μαρόκο, τη Δομινικανική Δημοκρατία, την Αίγυπτο, τις Μαλδίβες και τις Φιλιππίνες. Εκτός αυτού καλούνται όλοι οι Γερμανοί που ταξιδεύουν στο εξωτερικό να εγγραφούν σε ειδικές λίστες των ταξιδιωτικών γραφείων τους και των αεροπορικών εταιρειών με τις οποίες πετούν.
Καθημερινά ο Λόταρ Βίλερ, επικεφαλής του Ινστιτούτου Ρόμπερτ Κοχ, ενημερώνει για τις εξελίξεις
Στο μεταξύ το κρατικό Ινστιτούτο για Επιδημίες Ρόμπερτ Κοχ στο Βερολίνο αναβάθμισε τον υφιστάμενο κίνδυνο για τον πληθυσμό σε «υψηλό». Ο επικεφαλής του Ινστιτούτου Λόταρ Βίλερ αιτιολόγησε σήμερα την αναβάθμιση με τη δυναμική που έχει αποκτήσει η εξάπλωση της πανδημίας. Ο αριθμός των ανθρώπων που μολύνονται από κορωνοϊό αυξάνεται ραγδαία.
Σύμφωνα με σημερινά στοιχεία του αμερικανικού Πανεπιστημίου John Hopkins, που καταγράφει τα κρούσματα του κορωνοϊού σε όλο τον κόσμο, στη Γερμανία έχουν νοσήσει 7.272 άτομα. Ειδικοί εκτιμούν ότι μέχρι το Σαββατοκύριακο ο αριθμός τους κατά πάσα πιθανότητα να τριπλασιαστεί. Ο αριθμός των νεκρών αυξήθηκε σήμερα στους 19. Ο πρόεδρος του Ινστιτούτου Ρόμπερτ Κοχ, Λόταρ Βίλερ, δεν αποκλείει το ενδεχόμενο η πανδημία να διαρκέσει έως και δύο χρόνια.
Κλείνουν επιχειρήσεις
Η κρίση δεν πρόκειται να περάσει σύντομα, επεσήμανε το πρωί ο υπουργός Οικονομίας Πέτερ Αλτμάιερ. Οι επιπτώσεις θα είναι αισθητές τόσο τον Απρίλιο όσο και το Μάιο, τόνισε στη γερμανική τηλεόραση. Σε αυτό το διάστημα θα υπάρξει ένας σημαντικός αριθμός νέων μολύνσεων. Ο κ. Αλτμάιερ διαβεβαίωσε ότι η κυβέρνηση καταβάλει κάθε προσπάθεια προκειμένου να εφαρμοστούν εντός ημερών τα μέτρα στήριξης της οικονομίας που έχει αποφασίσει και αφορούν μεταξύ άλλων την εύκολη πρόσβαση σε δάνεια και φοροελαφρύνσεις.
Από το Σάββατο η VW σταματά προσωρινά την παραγωγή αυτοκινήτων στη Γερμανία
Στο μεταξύ αίσθηση προκάλεσε στη Γερμανία η απόφαση επιχειρήσεων στην αυτοκινητοβιομηχανία να σταματήσουν την παραγωγή τους λόγω της παρουσίασης κρουσμάτων στο προσωπικό. Μετά την Opel, που έκλεισε σήμερα τα 3 εργοστάσια της, και η VW αλλά και η Audi ανακοίνωσαν ότι από το Σάββατο διακόπτουν προσωρινά για δύο εβδομάδες την παραγωγή. Σε ανακοίνωσή τους προς τους εργαζόμενους οι εταιρείες τονίζουν ότι το ζητούμενο τώρα είναι η επιβράδυνση της διάδοσης του κορωνοϊού.
Λουκέτο έβαλε σήμερα στα 53 υποκαταστήματά του στη Γερμανία ο σουηδικός όμιλος επίπλωσης και διακόσμησης IKEA. Με το μέτρο αυτό η διοίκηση της επιχείρησης συμμορφώνεται με τα περιοριστικά μέτρα που ανακοίνωσε η γερμανική κυβέρνηση. Βάση αυτών θα λειτουργούν πλέον στη Γερμανία μόνο καταστήματα που σχετίζονται με τη λιανική πώληση τροφίμων, ειδών υγιεινής,  φαρμακεία, βενζινάδικα, υπηρεσίες παράδοσης, ταχυδρομεία, τράπεζες.
Παναγιώτης Κουπαράνης, Βερολίνο
</doc>
<doc docid='dw_52807376' lang='ell' type='mono' source='https://www.dw.com/el/el/μακρόν-είμαστε-σε-πόλεμο-ο-εχθρός-είναι-αόρατος/a-52807376' term='κορωνοϊός'>
Τελείωσαν τα ψέματα και για τους Γάλλους. Από σήμερα το μεσημέρι και για 15 μέρες περνούν σε απομόνωση. Τέλος στις βόλτες στα πάρκα που σκανδάλισαν το περασμένο Σαββατοκύριακο, με το σταγονόμετρο σε φαρμακεία, σούπερ μάρκετ και αρτοποιεία. Απομόνωση κατά το ιταλικό πρότυπο ή περίπου, αφού επιτρέπεται να βγεις έξω για περπάτημα ή τζόκιν φθάνει να είσαι μόνος, μπορείς να βγάλεις βόλτα το σκύλο ή τα παιδιά, αρκεί να είναι μόνα, χωρίς φίλους και με υπεύθυνη δήλωση στο χέρι για το πού πας και τι κάνεις.
Περίπου 100.000 αστυνομικοί κινητοποιούνται για ελέγχους, ενώ για τους παραβάτες τα πρώτα πρόστιμα θα αρχίσουν να πέφτουν, από 38 έως 140 ευρώ -πολύ χαμηλότερα από αυτά των γειτόνων... για την ώρα τουλάχιστον.
«Μένουμε σπίτι» προτρέπει τους πολίτες και ο Μακρόν
O πρόεδρος της Γαλλίας Εμμανουέλ Μακρόν με τη σύζυγό του στον πρώτο γύρο των δημοτικών εκλογών
«Είμαστε σε πόλεμο» είναι η φράση που υπογράμμισε έξι φορές χθες βράδυ ο πρόεδρος Μακρόν, καθαρά ενοχλημένος από την ανέμελη συμπεριφορά των Γάλλων τελευταία. «Είμαστε σε πόλεμο και ο εχθρός είναι αόρατος και άπιαστος». Μόνη λύση «ένα συμπαγές φράγμα κατά της διάδοσης του ιού, μένοντας στο σπίτι», όπως δήλωσε. Έτσι ο δεύτερος γύρος των δημοτικών εκλογών αναβάλλεται, πιθανώς για τον Ιούνιο, αναγνωρίσθηκαν όμως τα αποτελέσματα του πρώτου σε 30.000 δήμους και κοινότητες.
Κοντά στα 300 δις ευρώ προβλέπεται να διατεθούν επίσης από την κυβέρνηση για την καταπολέμηση του κορωνοϊού, εκ των οποίων τα 45 δις προορίζονται για την ενίσχυση των επιχειρήσεων, όπως δήλωσε ο υπουργός Οικονομίας Μπρούνο Λεμέρ.
Στο μεταξύ έχει επιστρατευθεί ο στρατός για τη μεταφορά ασθενών και την ελάφρυνση του φόρτου στα νοσοκομεία της ανατολικής Γαλλίας, όπου και μια από τις πρώτες εστίες του ιού γύρω από τη Μυλούζη. Ένα υπαίθριο στρατιωτικό  νοσοκομείο θα εγκατασταθεί στην Αλσατία.
Oλυμπία Τσίπηρα, Γαλλία
</doc>
<doc docid='dw_52803385' lang='ell' type='mono' source='https://www.dw.com/el/el/αναγκαστική-καραντίνα-δεν-σημαίνει-μοναξιά/a-52803385' term='κορωνοϊός'>
Αρχηγοί κρατών και επιστήμονες μας καλούν να περιορίσουμε τις κοινωνικές μας συναναστροφές στο ελάχιστο δυνατόν. Κάτοικοι πόλεων μπαίνουν σε αναγκαστική καραντίνα, η δημόσια ζωή έτσι όπως την ξέραμε, αλλάζει βίαια και εισέρχεται σε νέα ανεξιχνίαστα για την ανθρώπινη ψυχολογία μονοπάτια. Και το ερώτημα που τίθεται είναι, πόσο καιρό μπορεί ο άνθρωπος να αντέξει έτσι αποκομμένος και μακριά από άλλους ανθρώπους, μακριά από την δική του κανονικότητα.  «Να αποδεχθούμε ότι ο κόσμος γυρνά πιο αργά»
Ο ψυχίατρος Μάνφρεντ Σπίτσερ μας καλεί να κάνουμε θετική διαχείριση του χρόνου
Στο ερώτημα ο γερμανός ψυχίατρος Μάνφρεντ Σπίτσερ κάνει ένα σημαντικό διαχωρισμό. Μιλώντας στο Γερμανικό Ραδιόφωνο υποστηρίζει ότι η κοινωνική απόσταση, ή και απομόνωση στην ακραία της μορφή, δεν ισοδυναμεί με μοναξιά. Η μια είναι μια αντικειμενική πραγματικότητα, η άλλη ένα υποκειμενικό συναίσθημα. Το ένα δεν συνδέεται οπωσδήποτε με το άλλο. Δηλαδή, δεν αισθάνεται μοναξιά όποιος είναι σε απομόνωση, γιατί πολλοί δεν βρίσκονται σε απομόνωση, αλλά αισθάνονται παρ' όλα αυτά μόνοι. Ωστόσο, επισημαίνει ο επιστήμονας, η κοινωνική απομόνωση μπορεί να οδηγήσει στη μοναξιά. Και εδώ ακριβώς είναι ο κίνδυνος. Τι κάνουμε λοιπόν; Θα μας στρίψει ή μπορούμε να διαχειριστούμε τη νέα κατάσταση;
«Ως ψυχίατρος μπορώ να σας πω ότι υπάρχουν ορισμένα συμπτώματα, όπως αυτό της μοναξιάς, που δεν θα μπορούν να τα αντέξουν ορισμένοι, και με τα μέτρα αυτά θα υποφέρουν» παραδέχεται ο Μάνφρεντ Σπίτεσερ. «Αλλά ευτυχώς δεν θα είναι για όλους έτσι. Και μπορώ να σας διαβεβαιώσω από την εμπειρία μου ότι πρέπει να σταματήσουμε να σκεφτόμαστε, ότι Θεέ μου, δεν μπορώ πια να κάνω το ένα και το άλλο, αλλά να σκεφτούμε διαφορετικά, ότι πολλές φορές στρεσαριστήκαμε και βρεθήκαμε υπό πίεση. Τώρα όμως μπορούμε να αλλάξουμε σκέψεις και να αποδεχθούμε ότι ο κόσμος γυρίζει πιο αργά, ότι τώρα είμαστε κύριοι του εαυτού μας και να επιλέγουμε αυτό που θα κάνουμε και να το κάνουμε».
«Τι θέλω, τι μπορώ»
Όχι με το τηλεχειριστήριο στο χέρι...
Οι τεχνολογικές εξελίξεις προσφέρουν δυνατότητες επικοινωνίας και θα πρέπει να τις χρησιμοποιούμε, συνιστά ο γερμανός ψυχίατρος. Όποιος όμως ζητά δωρεάν Netflix, τότε προφανώς θέλει να συνεχίσει να σκοτώνει τον χρόνο του με κάτι άλλο και δεν έχει καταλάβει περί τίνος πρόκειται.
«Δεν θα πρέπει να συνεχίσουμε τη ζωή μας κάνοντας πλάκα με τρόπο που να μας ναρκώνει, αλλά να χρησιμοποιήσουμε τον ελεύθερο χρόνο, στον οποίο αναγκαζόμαστε να ζούμε, κάνοντας ενδοσκόπηση και αναρωτώμενοι, τι θέλω και τι μπορώ. Και όποιος τα καταφέρει και αποκομίσει οφέλη και δεν γκρινιάζει για τα όσα δεν μπορεί πια να κάνει, αλλά χαίρεται για όσα μπορεί να κάνει, αυτός βγαίνει κερδισμένος», επισημαίνει ο ψυχίατρος.
Ίσως βέβαια να ακούγεται κάπως υπερβολικό ή ανέφικτο για ορισμένες ιδιοσυγκρασίες, ωστόσο είναι η ευκαιρία να δούμε τον χρόνο μέσα από μιαν άλλη οπτική γωνία. Όχι σαν κάτι που φεύγει και τον κυνηγάμε να τον πιάσουμε, αλλά σαν κάτι που αφήνει το περιθώριο για άλλες σκέψεις και άλλη δημιουργικότητα.
DLF/Ντάνιελ Χάινριχ
Επιμέλεια: Ειρήνη Αναστασοπούλου
</doc>
<doc docid='dw_52805211' lang='ell' type='mono' source='https://www.dw.com/el/el/και-στη-γερμανία-κατεβάζουν-ρολά/a-52805211' term='κορωνοϊός'>
«Πρόκειται για μέτρα τα οποία δεν έχει ξαναδεί η χώρα μας σε αυτό το εύρος». Με αυτά τα λόγια η γερμανίδα καγκελάριος Άγκελα Μέρκελ ανακοίνωσε χθες Δευτέρα τη νέα δέσμη μέτρων που έχουν στόχο να «φρενάρουν» την περαιτέρω εξάπλωση του κορωνοϊού.
Πλέον κλείνουν και στη Γερμανία τα περισσότερα, εμπορικά κυρίως, καταστήματα. Ωστόσο προβλέπονται πολλές εξαιρέσεις: σούπερ μάρκετ, φαρμακεία, τράπεζες, πρατήρια καυσίμων, ταχυδρομεία, ακόμη και κομμωτήρια παραμένουν καταρχάς ανοικτά.
Βάσει του πακέτου μέτρων κλείνουν παιδικές χαρές, γυμναστήρια, κολυμβητήρια, απαγορεύονται τουριστικές διανυκτερεύσεις όπως και οι συναθροίσεις σε εκκλησίες, τζαμιά και συναγωγές. Αξιοσημείωτο είναι ότι τα εστιατόρια θα πρέπει να κλείνουν εφεξής το αργότερο στις 6 το απόγευμα, όπερ σημαίνει ότι παραμένουν καταρχήν ανοικτά, ωστόσο οι καταστηματάρχες πρέπει να διασφαλίζουν επαρκή και ασφαλή απόσταση μεταξύ των τραπεζοκαθισμάτων.
Διαφορές ανά κρατίδιο
Στη Βαυαρία τα πιο αυστηρά μέτρα. Στη φωτογραφία ο πρωθυπουργός του κρατιδίου Μάρκους Ζέντερ
Ρολά κατεβάζουν επίσης μπαρ, κλαμπ, θέατρα, όπερες και μουσεία, αν και στα περισσότερα κρατίδια αυτό έχει γίνει ήδη. Επίσης στο μεταξύ έχουν κλείσει τα περισσότερα σχολεία και νηπιαγωγεία. Και εδώ υπάρχουν όμως εξαιρέσεις για τα παιδιά εκείνων που εργάζονται σε κρίσιμες υποδομές.
Αξίζει να σημειωθεί ότι λόγω της αποκεντρωμένης ομοσπονδιακής διοικητικής δομής της Γερμανίας η λήψη των σχετικών αποφάσεων και κυρίως η υλοποίησή τους εναπόκειται στην αρμοδιότητα των 16 ομόσπονδων γερμανικών κρατιδίων. Η ομοσπονδιακή κυβέρνηση της καγκελαρίου Μέρκελ δεν μπορεί να επιβάλει, για παράδειγμα, το καθολικό κλείσιμο των σχολείων στη Γερμανία καθώς αυτό είναι στην αρμοδιότητα των κρατιδίων. Αυτός είναι ο λόγος που τα μέτρα μπορεί να διαφέρουν ανά κρατίδιο. Η Βαυαρία, για παράδειγμα, έχει αποφασίσει μέχρι στιγμής τα πιο αυστηρά και εκτενή μέτρα. Χθες ωστόσο η ομοσπονδιακή κυβέρνηση εισηγήθηκε τη λήψη γενικών μέτρων, τα οποία έγιναν δεκτά και υιοθετήθηκαν από όλους τους 16 πρωθυπουργούς των κρατιδίων.
Ήρεμη ακόμη η κατάσταση
Εικόνα από το αεροδρόμιο της Φρανκφούρτης (16.03.2020)
Σε σύγκριση με άλλες ευρωπαϊκές χώρες η κατάσταση στη Γερμανία παραμένει σχετικά ήρεμη. Βασικός λόγος ότι οι αριθμοί των κρουσμάτων εξακολουθούν να ακόμη χαμηλοί: μέχρι το βράδυ της Τρίτης η χώρα μετρούσε 6.012 επιβεβαιωμένα κρούσματα και μόλις 13 νεκρούς. Το Πανεπιστήμιο Τζον Χόπκινς αντίθετα ανεβάζει τον αριθμό των νεκρών στη Γερμανία στους 17.
Ωστόσο εκφράζονται ανησυχητικές εκτιμήσεις για δραματική αύξηση των κρουσμάτων μέσα στις επόμενες μέρες. Τα γερμανικά νοσοκομεία αναμένουν τριπλασιασμό των κρουσμάτων μέχρι τα τέλη της εβδομάδας στα 20.000. Οι διοικήσεις τους δηλώνουν ωστόσο έτοιμες να αντιδράσουν αποτελεσματικά.
Σήμερα η γερμανική κυβέρνηση εξέδωσε έκτακτη ταξιδιωτική οδηγία, με την οποία καλεί τους πολίτες να αποφεύγουν τα μη αναγκαία ταξίδια στο εξωτερικό. Παράλληλα ανακοίνωσε την έναρξη προγράμματος επαναπατρισμού γερμανών τουριστών.
Κώστας Συμεωνίδης (dpa, bild.de, spiegel.de)
</doc>
<doc docid='dw_52804739' lang='ell' type='mono' source='https://www.dw.com/el/el/eυρωπαϊκός-συντονισμός-για-υγεία-και-οικονομία/a-52804739' term='κορωνοϊός'>
Οι Ευρωπαίοι ηγέτες αναμένεται σήμερα το απόγευμα να αποφασίσουν το κλείσιμο της κοινοτικής επικράτειας σε ταξιδιώτες υπηκόους τρίτων χωρών και για χρονικό διάστημα τουλάχιστον 30 ημερών.
Προσωρινό στοπ σε υπηκόους τρίτων χωρών που φτάνουν στην ΕΕ
Το μέτρο πρότεινε χθες η Ευρωπαϊκή Επιτροπή σε μια προσπάθεια αναχαίτισης του κορωνοϊού, ενώ από την απαγόρευση εξαιρούνται οι μόνιμοι κάτοικοι χωρών-μελών της ΕΕ, τα μέλη των οικογενειών τους, οι διπλωμάτες και οι γιατροί και ερευνητές που εργάζονται για την περιορισμό της ασθένειας.
Σύμφωνα με τον Πρόεδρο του Ευρωπαϊκού Συμβουλίου, Σαρλ Μισέλ, στη σημερινή συνεδρίαση που θα γίνει υπό μορφή τηλεδιάσκεψης θα συζητηθούν οι τελευταίες εξελίξεις σχετικά με την εξάπλωση του ιού, ο ομαλός εφοδιασμός των κρατών μελών με ιατρικό εξοπλισμό και ο περιορισμός των οικονομικών επιπτώσεων.
Άμεσα μέτρα για την οικονομία και την απασχόληση
Επιτακτική η άμεση τόνωση της ρευστότητας και των επιχειρήσεων
Στη σημερινή συνάντηση, η Πρόεδρος της Κομισιόν Ούρσουλα φον ντερ Λάιεν, θα ενημερώσει επίσης τους Ευρωπαίους ηγέτες για τις κατευθυντήριες γραμμές που δημοσιοποίησε χθες, δηλαδή μια ολοκληρωμένη προσέγγιση για την αποτελεσματική διαχείριση των συνόρων, με σκοπό την προστασία της υγείας και την παράλληλη διατήρηση της ακεραιότητας της εσωτερικής αγοράς.
Οι Ευρωπαίοι ηγέτες αναμένεται να κάνουν μια ανασκόπηση της κατάστασης στον τομέα της οικονομίας και σε σχέση με τις επιπτώσεις του κορωνοϊού, υπό το φως της χθεσινής τηλεδιάσκεψης του Εurogroup, όπου οι υπουργοί Οικονομικών της ΕΕ συμφώνησαν να χρησιμοποιήσουν όλα τα μέσα για τον περιορισμό των κοινωνικοοικονομικών συνεπειών της επιδημίας. Ήδη συμφωνήθηκε να διατεθεί το 1% του ΑΕΠ για την υποστήριξη της οικονομία, ενώ οι διευκολύνσεις ρευστότητας προς τις επιχειρήσεις θα φτάσουν τουλάχιστον το 10% του ΑΕΠ κι αν χρειαστεί, όπως τόνισαντ, θα γίνουν ακόμη περισσότερα.
Στόχος των Ευρωπαίων αξιωματούχων και των ηγετών είναι να ληφθούν άμεσα όλα εκείνα τα μέτρα που θα βοηθήσουν να ανακάμψει η οικονομική δραστηριότητα και να διατηρηθεί η απασχόληση.
Nίκος Μπέλλος, Βρυξέλλες
</doc>
<doc docid='dw_52803006' lang='ell' type='mono' source='https://www.dw.com/el/el/η-ελλάδα-ο-κορωνοϊός-και-πάλι-η-μόρια/a-52803006' term='κορωνοϊός'>
To θέμα βεβαίως που κυριαρχεί είναι ο κορωνοϊός. Η Βαυαρία κήρυξε τον ανώτατο βαθμό έκτακτης ανάγκης και η Frankfurter Allgemeine Zeitung σχολιάζει: «Η κρίση του κορωνοϊού είναι βαριά και διεθνής. Αλλά η κατάσταση στη Γερμανία και στη Βαυαρία δεν είναι καταστροφική. Η χώρα κινήθηκε σε ένα δρόμο που ήταν προβλέψιμος. Εδώ και μέρες η Γερμανία ακολουθεί σταδιακά ένα δρόμο που περιορίζει τη δημόσια ζωή. Η χώρα όμως δεν απομονώνεται. Η δημόσια διοίκηση και η πρόνοια συνεχίζουν να λειτουργούν κανονικά».
Ο ελληνικός τουρισμός αναμένεται να πληγεί λόγω κορωνοϊού
Με τις οικονομικές συνέπειες του κορωνοϊού ασχολείται η ΤΑΖ του Βερολίνου, η οποία επισημαίνει για την Ελλάδα: «Η Ελλάδα έχει ένα δημόσιο χρέος, tο οποίο αγγίζει τα 335 δισεκατομμύρια ευρώ, δηλαδή περίπου το 176% του ΑΕΠ. Ένα μοναδικό ρεκόρ στην Ευρώπη. Εάν ο τουρισμός για μήνες αντιμετωπίσει σοβαρά προβλήματα θα προστεθούν και άλλα δισεκατομμύρια. Η Ελλάδα ξαφνικά θα ήταν και πάλι μια χρεοκοπημένη χώρα και θα ήταν υποχρεωμένη να πληρώσει υψηλά επιτόκια. Κι όμως η χώρα μόλις κατάφερε να απελευθερωθεί από όλο αυτό το τεράστιο βάρος».
Η τραγική κατάσταση στη Μόρια...
Μόρια, «μια προαναγγελθείσα καταστροφή»
Το Spiegel επιγράφει άρθρο του στη διαδικτυακή του σελίδα με τον τίτλο «Μια προαναγγελθείσα καταστροφή». Το άρθρο αφορά τη φωτιά που ξέσπασε στον προσφυγικό καταυλισμό στη Μόρια με αποτέλεσμα ένα εξάχρονο παιδί να χάσει τη ζωή του. «Σχεδόν 20.000 πρόσφυγες ζουν στον καταυλισμό κάτω από απάνθρωπες συνθήκες. Οι περισσότεροι από αυτούς σε σκηνές ανάμεσα σε ελιές. Ο καταυλισμός συγκεντρώνει επτά φορές μεγαλύτερο αριθμό προσφύγων από ό,τι προβλέπεται. Το ελληνικό σύστημα χορήγησης ασύλου είναι υπερφορτωμένο και η επεξεργασία των αιτήσεων διαρκεί μήνες ακόμα και χρόνια».
… αλλά και στον Έβρο
Τι λένε οι αναγνώστες της SZ για την κατάσταση στον Έβρο;
«Σταματήστε το σκάκι με όσους έχουν ανάγκη για βοήθεια» είναι ο τίτλος δημοσιεύματος στη Süddeutsche Zeitung, το οποίο αναφέρεται στα όσα συμβαίνουν στα ελληνοτουρκικά σύνορα στον Έβρο φιλοξενώντας απόψεις αναγνωστών. Ξεχωρίζουμε ένα απόσπασμα με ιδιαίτερη αναφορά στον τρόπο που αντιδρούν οι ελληνικές αρχές: «Η Ελλάδα εφαρμόζει κατά τρόπο που θα έπρεπε να την ευχαριστούμε αυτά που προβλέπονται στις συμφωνίες της ΕΕ. Με τη συμφωνία Σένγκεν στάθηκε εφικτό να είναι ανοιχτά τα εσωτερικά σύνορα χωρίς ελέγχους και να μπορείς να κλείνεις τα εξωτερικά σύνορα. Και αυτό θα έπρεπε να υποστηριχθεί οικονομικά, όπως άλλωστε και οι προσφυγικοί καταυλισμοί στην Τουρκία και αλλού. Και όποιος ασκεί κριτική στον τρόπο που δρουν οι Έλληνες, θα πρέπει να θυμάται ότι οι Τούρκοι ωθούν με τη βία τους μετανάστες στα σύνορα και αυτοί επιχειρούν με τη βία να μπουν στην ΕΕ. Και όπως είχε πει κάποτε εύστοχα ο δημοσιογράφος Πέτερ Σολ Λατούρ 'όταν δέχεσαι τη μισή Καλκούτα, δεν σώζεις την Καλκούτα αλλά γίνεσαι ο ίδιος Καλκούτα'».
Ένας άλλος αναγνώστης αναφέρει: «Ντροπιαστική αυτή η ελληνική προσφυγική κρίση. Και αυτό το δράμα είναι αποτέλεσμα ενός παγκόσμιου πόκερ εξουσίας και συμφέροντος». Κάποιος άλλος όμως επισημαίνει πως «Το σύστημα χορήγησης ασύλου καταργείται έτσι απλά και όλοι συμπεριφέρονται σαν να είναι κάτι απολύτως φυσιολογικό».
Μαρία Ρηγούτσου
</doc>
<doc docid='dw_52800433' lang='ell' type='mono' source='https://www.dw.com/el/el/δραστικά-μέτρα-για-τον-κορωνοϊό-και-στη-γερμανία/a-52800433' term='κορωνοϊός'>
Δραστικά μέτρα παίρνει και η Γερμανία για να αντιμετωπίσει τη μετάδοση του κορωνοϊού. Σε σύντομη συνέντευξη τύπου στην καγκελαρία, που μεταδόθηκε από όλα τα τηλεοπτικά δίκτυα, η γερμανίδα καγκελάριος βάζει τέλος στο διαφορετικό καθεστώς που επικρατούσε μέχρι τώρα στα 16 ομόσπονδα κρατίδια, με αποτέλεσμα να έχει δημιουργηθεί σύγχυση, οργή και πολλές επικρίσεις.
Τι κλείνουν: Όπερες, θέατρα, αίθουσες συναυλιών και φιλαρμονικής, μπαρ και κλαμπ, εκθέσεις, μουσεία, εκκλησίες όλων των θρησκειών, εμπορικά κέντρα με προσφορές Outlet, αθλητικές εγκαταστάσεις, γυμναστήρια και παιδικές χαρές, καζίνο και χώροι τυχερών παιγνιδιών και στοιχημάτων, οίκοι ανοχής, δημόσιες πισίνες, τα λαϊκά πανεπιστήμια και σχολές μουσικής, πάρκα ζώων και ζωολογικοί κήποι. Αντίθετα απαγορεύονται όλα τα ταξίδια αναψυχής των Γερμανών εντός της χώρας και εκτός, ακόμη και με πούλμαν. Τα εστιατόρια υπόκεινται σε συγκεκριμένες ώρες λειτουργίας. Μπορούν να είναι ανοιχτά το πολύ από τις 06.00 μέχρι τις 18.00.
Πρωτοφανή μέτρα αλλά απαραίτητα
Τέλος στα ταξίδια αναψυχής εντός και εκτός της χώρας
Ανοιχτά παραμένουν όλα τα καταστήματα λιανικής πώλησης για τρόφιμα και ζωοτροφές, τα φαρμακεία, οι λαϊκές και τα παζάρια, τα ταχυδρομεία, τα καθαριστήρια, τα καταστήματα χονδρικής πώλησης, τα βενζινάδικα, τα κομμωτήρια, οι τράπεζες και τα ταμιευτήρια, τα ιατρεία και φυσικά τα νοσοκομεία. Όσοι παρέχουν υπηρεσίες και οι τεχνίτες θα μπορούν να συνεχίσουν την εργασία τους.
Η καγκελάριος ανέφερε ότι τα μέτρα αυτά είναι αποφασιστικής σημασίας και πρωτοφανή στην ιστορία της Γερμανίας, αλλά απολύτως απαραίτητα για την μείωση των κρουσμάτων. Επίσης έκανε και πάλι έκκληση σε όλους να μειώσουν τις κοινωνικές επαφές, ενώ υπογράμμισε ότι η οικονομική διαδικασία της χώρας θα διατηρηθεί στο μέτρο του δυνατού. Ο τομέας της εστίασης και ένα μεγάλο τμήμα της προσφοράς υπηρεσιών θα συνεχίσουν να διατηρούνται. Τέλος η καγκελάριος ζήτησε από τους πολίτες να δείξουν κατανόηση και να συμμορφωθούν, διευκρινίζοντας όμως ότι θα γίνονται και έλεγχοι.
Ο πρόεδρος της Δημοκρατίας Φρανκ - Βάλτερ Σταϊνμάιερ απευθύνθηκε κι αυτός στους πολίτες μέσω βιντεοσκοπημένου μηνύματος. «Θα νικήσουμε τον ιό» είπε και κάλεσε όλους να είναι λογικοί και αλληλέγγυοι. Ζήτησε την κατανόηση για τα ριζικά μέτρα και κατέληξε: «Ας κρατήσουμε σήμερα απόσταση ο ένας από τον άλλο, για να μπορέσουμε αύριο να ξαναγκαλιαστούμε».
Ειρήνη Αναστασοπούλου/ NTV, dpa
</doc>
<doc docid='dw_52799925' lang='ell' type='mono' source='https://www.dw.com/el/el/αυξάνονται-τα-κρούσματα-κορωνοϊού-και-στην-τουρκία/a-52799925' term='κορωνοϊός'>
Σε 18 ανέρχονται πλέον τα επίσημα ανακοινωμένα επιβεβαιωμένα κρούσματα στην Τουρκία παρά τα έγκαιρα και δρακόντεια μέτρα που είχε λάβει η κυβέρνηση. Τα σύνορα με το Ιράν έχουν κλείσει από την στιγμή που τα κρούσματα είχαν αρχίσει να αυξάνονται εκεί, ενώ τώρα απαγορεύθηκαν και οι πτήσεις προς την Τουρκία από 9 ευρωπαϊκές χώρες.
Μέχρι στιγμής έχουν τεθεί σε καραντίνα πάνω από 20.000 άτομα. Περισσότεροι από τους μισούς είναι αυτοί που επέστρεψαν τις τελευταίες μέρες από την Ούμρα, τους Ιερούς Τόπους στην Μεδίνα.
Mετά από τις φοιτητικές εστίες που είχαν ήδη επιστρατευθεί για την καραντίνα σε Άγκυρα και Ικόνιο, επιστρατεύθηκαν εστίες και στην Καισάρεια της Καππαδοκίας αλλά και την Κωνσταντινούπολη. Οι εστίες εκκενώθηκαν αφού με χθεσινή απόφαση έχουν κλείσει όλα τα πανεπιστήμια και τα σχολεία της πρωτοβάθμιας και δευτεροβάθμιας εκπαίδευσης. Στην εστία που επιστρατεύθηκε στην Καισάρεια έχουν ήδη τεθεί σε καραντίνα πιστοί που επέστρεψαν από την Μεδίνα και αναμένονται και άλλοι που εκκλήθησαν να διακόψουν την επίσκεψή τους στους Iερούς Tόπους.
Έκκληση του Αρχιμουφτή προς τους πιστούς
Από κεντρική αγορά της Κωνσταντινούπολης
Οι αρχές έχουν ανακοινώσει ότι ήδη από τις 28 Φεβρουαρίου είχαν ακυρωθεί οι αναχωρήσεις όσων είχαν ξεκινήσει για την Ούμρα. Στην εστία της Κωνσταντινούπολης θα τεθούν σε 14ήμερη καραντίνα όσοι Τούρκοι υπήκοοι θα επιστρέψουν από τις 9 ευρωπαϊκές χώρες, με τις οποίες αναστέλλεται η αεροπορική σύνδεση.
Με εγκύκλιο σήμερα ανακοινώθηκε ότι κλείνουν μέχρι νεωτέρας και όλοι οι χώροι αναψυχής, όπως τα θέατρα τα συναυλιακά κέντρα, μπαρ και τα κέντρα διασκέδασης. Μετά το μεσημέρι ο Αρχιμουφτής της Τουρκίας ανακοινώσε ότι δεν θα τελείται μαζικά σε κανένα τέμενος η προσευχή της Παρασκευής και κάλεσε τους πιστούς να κάνουν την προσευχή μόνοι τους και όχι όλοι μαζί στα τεμένη μέχρι να λήξει ο συναγερμός για την πανδημία.
Πρέπει να σημειωθεί ότι είναι μόλις η τρίτη μέρα μετά την ανακοίνωση του πρώτου επιβεβαιωμένου κρούσματος και ο αριθμός αυξάνεται ραγδαία παρά τα έγκαιρα και αυστηρά μέτρα πρόληψης.
Ανδρέας Ρομπόπουλος, Κων/πολη
</doc>
<doc docid='dw_52791169' lang='ell' type='mono' source='https://www.dw.com/el/el/δεν-έχει-νόημα-να-κλείνεις-σύνορα-για-τον-ιό/a-52791169' term='κορωνοϊός'>
Η Καταρίνα Μπάρλεϊ, αντιπρόεδρος σήμερα του Ευρωπαϊκού Κοινοβουλίου, είναι φανατική υπέρμαχος της ενωμένης Ευρώπης. Γι αυτόν τον λόγο και μόνον, επισημαίνει η ίδια μιλώντας στη Γερμανική Ραδιοφωνία (DLF), όταν υψώνονται και πάλι σύνορα στην Ευρώπη "είναι κάτι οδυνηρό για μένα, όταν μάλιστα πολλοί ειδικοί αμφιβσητούν την αποτελεσματικότητα του μέτρου. Γιατί είτε πάω από την Κολωνία στη Φρανκφούρτη, είτε πάω από την Κολωνία στο Νάιμεγιεν της Ολλανδίας, τον ιό θα τον μεταδώσω, εάν τον έχω ήδη, άλλωστε οι περισσότερες ευρωπαϊκές χώρες πλήττονται λίγο-πολύ το ίδιο. Κανείς δεν αμφισβητεί ότι έχει νόημα να απομονωθούν περιοχές υψηλού κινδύνου. Αλλά τα εθνικά σύνορα είναι κάτι πολύ διαμφισβητούμενο..."
Δανία, Αυστρία και Πολωνία έχουν ήδη κλείσει, από την πλευρά τους, τα σύνορα προς τη Γερμανία. Λιγότερο αυστηρά φαίνονται τα μέτρα στα συνορα με τη Γαλλία. Άλλωστε, στην ενωμένη Ευρώπη πολλοί είναι εκείνοι που διαμένουν σε μία χώρα, αλλά εργάζονται σε άλλη. Μπορεί, για παράδειγμα, να μετακινούνται καθημερινά από τη Γερμανία στις Βρυξέλλες, στο Στρασβούργο ή στο Λουξεμβούργο και να επιστρέφουν το απόγευμα. Γι αυτό οι γερμανικές αρχές αποφάσισαν ότι τα σύνορα δεν θα κλείσουν ερμητικά, αλλά θα επιτρέπεται κατ΄εξαίρεσιν η διέλευση για όσους προσέρχονται στην εργασία τους σε παραμεθόριες περιοχές.
"Όχι στα πάρτυ..."
Από τα μεσάνυχτα του Σαββάτου η Πολωνία έχει κλείσει τα σύνορα με τη Γερμανία
Όπως και πολλοί ειδικοί, η Καταρίνα Μπάρλεϊ προειδοποιεί ότι "αυτό που έχει σημασία είναι να περιορίσει κανείς τις κοινωνικές επαφές του. Αν είναι να περιοριστούμε εντός των εθνικών συνόρων, αλλά να μένουν τα σχολεία ανοιχτά και να πηγαίνουμε στα πάρτυ που πηγαίναμε και πριν, τότε δεν βοηθάμε κανέναν...".
Στην ουσία αναιρείται, έστω και προσωρινά, η ενιαία αγορά. Ενώ όμως περιορίζεται η ελεύθερη κυκλοφορία των προσώπων, οι ιθύνοντες διατηρούν την ελεύθερη κυκλοφορία των αγαθών στην Ευρώπη. Μπορεί να υπάρξει η μία ελευθερία χωρίς την άλλη; "Νομίζω ότι σε αυτό συμφωνούν όλα τα κράτη-μέλη", τονίζει η πρώην υπουργός Δικαιοσύνης. "Όλοι έχουν συμφέρον να παραμείνουν γεμάτα τα ράφια στο σούπερ-μάρκετ, κανείς δεν θέλει αυτή την ανασφάλεια που αισθάνονται όλοι, τη βλέπετε άλλωστε και στα social media. Αυτό υπαγορεύει λοιπόν το συμφέρον όλων των κρατών μελών..." Ένα άλλο ζήτημα είναι βέβαια ότι, στα πλαίσια της ελεύθερης κυκλοφορίας αγαθών, η Ιταλία δεν κατάφερε να βρει εγκαίρως προστατευτικές μάσκες εντός της ΕΕ και αναγκάστηκε να τις εισάγει από την... Κίνα.
"Λίγη βόλτα χρειάζεται..."
Η Καταρίνα Μπάρλεϊ ήταν η επικεφαλής του ευρωψηφοδελτίου των σοσιαλδημοκρατών (SPD) στις ευρωεκλογές του 2019
Η τελευταία σύνοδος του Ευρωπαϊκού Κοινοβουλίου στο Στρασβούργου αρχικά μεταφέρθηκε στις Βρυξέλλες, όπου ούτως η άλλως διαμένουν μόνιμα οι περισσότεροι ευρωβουλευτές, ενώ στη συνέχεια συμπτύχθηκε σε μία ημέρα συζητήσεων λόγω κορωνοϊού. Το ίδιο θα συμβεί και με την επόμενη σύνοδο, η έναρξη της οποίας είχε προγραμματιστεί για τις 30 Μαρτίου. Ως αντιπρόεδρος του Ευρωκοινοβουλίου η Καταρίνα Μπάρλεϊ έχει πολλές υποχρεώσεις και μέχρι πρότινος αναγκαζόταν να μετακινείται συνεχώς. Σε αυτή τη δύσκολη στιγμή τι μπορεί να κάνει η ίδια για να προστατευθεί από τον ιό; "Εδώ και μια εβδομάδα δεν βγαίνω πολύ έξω", λέει η ευρωβουλευτής των Γερμανών Σοσιαλδημοκρατών. "Χθες δεν βγήκα καθόλου, δεν είναι καλό κι αυτό, χρειάζεται να παίρνεις φρέσκο αέρα κάθε τόσο. Αλλά είχαμε κάνει τα ψώνια μας πριν από μία εβδομάδα και τις τελευταίες μέρες δεν βγαίνουμε σχεδόν καθόλου. Μάλλον έτσι θα συνεχίσουμε..."
Αν Κατρίν Μπίσκερ (DLF)
Επιμέλεια: Γιάννης Παπαδημητρίου
</doc>
<doc docid='dw_52793880' lang='ell' type='mono' source='https://www.dw.com/el/el/η-γερμανία-σε-καραντίνα-δραματική-πτώση-των-μετοχών/a-52793880' term='κορωνοϊός'>
Σύμφωνα με στοιχεία του αρμόδιου για επιδημίες κρατικού Ινστιτούτου Ρόμπερτ Κοχ ο αριθμός των ανθρώπων που έχουν προσβληθεί από τον κορωνοϊό στη Γερμανία αυξήθηκε από χθες μέχρι σήμερα στα 6.230 άτομα. Μέχρι στιγμής έχουν πεθάνει 13 ασθενείς. Ο αριθμός αυτών που έχουν προσβληθεί αυξάνεται «σχετικά γρήγορα» δήλωσε εκπρόσωπος του Ινστιτούτου. Το ζητούμενο είναι να εφαρμοστούν τα περιοριστικά μέτρα των αρχών και υπηρεσιών προκειμένου να επιβραδυνθεί η ταχύτητα εξάπλωσης της αρρώστιας. Τα μέτρα αφορούν σχολεία, παιδικούς σταθμούς, χώρους διασκέδασης αλλά και τα γερμανικά νησιά, στα οποία δεν θα έχουν πλέον πρόσβαση οι τουρίστες.
Σε καθοδική πορεία ο δείκτης μετοχών DAX στο χρηματιστήριο της Φρανκφούρτης
Εκτός αυτού η κυβέρνηση αποφάσισε να κλείσει τα σύνορα. Από τις 8 το πρωί τοπική ώρα η Γερμανία έχει κλείσει τα σύνορα της προς το Λουξεμβούργο, τη Γαλλία, την Ελβετία, την Αυστρία και τη Δανία. Η διέλευση επιτρέπεται μόνο για επαγγελματικούς λόγους. Τα δε σύνορα προς την Τσεχία και την Πολωνία είναι ήδη κλειστά. Ανοιχτά παραμένουν προς το παρόν τα σύνορα προς την Ολλανδία και το Βέλγιο. Στην ιστοσελίδα του το υπουργείο Εξωτερικών προειδοποιεί τους γερμανούς πολίτες να μην ταξιδέψουν στο εξωτερικό. Λόγω των περιοριστικών μέτρων σε πολλές χώρες είναι μεγάλο το ρίσκο να μην μπορούν επιστρέψουν στη Γερμανία. Αλλά όχι μόνο άλλες χώρες, και η Βάδη-Βυρτεμβέργη σκοπεύει να κλείσει το αεροδρόμιο της Στουτγάρδης και όλα τα άλλα που λειτουργούν στο κρατίδιο.
Οικονομικές επιπτώσεις
Ο τουριστικό όμιλος TUI έχει αναστείλει σχεδόν όλες τις δραστηριότητες του και ανακοίνωσε ότι θα ζητήσει κρατική οικονομική βοήθεια για να αποφύγει την πτώχευση. Η δε αεροπορική εταιρεία Condor σταματά τις πτήσεις της και η Lufthansa τις έχει περιορίσει σημαντικά. Ενδεικτικό για τις αρνητικές επιπτώσεις που έχει η εξάπλωση του κορωνοϊού στην οικονομία είναι η πορεία του δείκτη DAX του χρηματιστηρίου της Φρανκφούρτης, που συμπεριλαμβάνει τις 30 σημαντικότερες γερμανικές εταιρείες. Τις τελευταίες τρεις εβδομάδες οι μετοχές τους έχουν χάσει το 40% της αξίας τους. Σήμερα το μεσημέρι ο DAX έπεσε στις 8504 μονάδες. Πρόκειται για το χαμηλότερο επίπεδο από το 2014.
Παναγιώτης Κουπαράνης, Βερολίνο
</doc>
<doc docid='dw_52791747' lang='ell' type='mono' source='https://www.dw.com/el/el/κερδοσκοπικά-παιχνίδια-τραμπ-για-το-εμβόλιο/a-52791747' term='κορωνοϊός'>
Φωτογραφίες από άδειους δρόμους χωρίς αυτοκίνητα βρίσκονται στα πρωτοσέλιδα του σημερινού γερμανικού τύπου. Η αριστερή εφημερίδα TAZ μάλιστα, τιτλοφορεί τη δική της σχετική φωτογραφία με το σύνθημα «ταχύτητα 0». Επρόκειτο για αίτημα των περιβαλλοντικών οργανώσεων προκειμένου να μειωθούν οι βλαβεροί για το περιβάλλον ρύποι.  Ουδέν κακόν αμιγές καλού, θα έλεγε κανείς, εάν η Γερμανία δεν θρηνούσε μέχρι σήμερα 13 νεκρούς από τον κορωνοϊό.
Ο ισοσκελισμένος προϋπολογισμός και ο πραγματισμός
Η Lufthansa ακυρώνει πτήσεις
Η επιδημία έχει πολλές πτυχές, κι αυτές επιχειρούν να προσεγγίσουν οι αρθρογράφοι. Για παράδειγμα, η Süddeutsche Zeitung εστιάζει στο πρωτοφανές πακέτο βοήθειας που είναι διατεθειμένη να δώσει η γερμανική κυβέρνηση προκειμένου να στηρίξει τις οικονομικές απώλειες σε όλους τους κλάδους της επιχειρηματικότητας. Ο σχολιαστής της επισημαίνει: «Τα χρήματα δεν θα πρέπει να παίξουν ρόλο σε όλες τις προσπάθειες. Ο ισοσκελισμένος προϋπολογισμός και το λεγόμενο χειρόφρενο χρέους ήταν καλές αποφάσεις σε ομαλές εποχές… αλλά σε μια κρίση ιστορικών διαστάσεων τέτοια μέτρα παραμένουν στο χαρτί. Όποιος καταπολεμά τον κορωνοϊό με τη νοοτροπία ενός διστακτικού λογιστή, θα προκαλέσει οικονομικές ζημίες, από τις οποίες ίσως η Γερμανία και ο κόσμος, ακόμη και μετά από χρόνια, δεν θα μπορέσουν να συνέλθουν».
Μια άλλη πτυχή της επιδημίας είναι η απόφαση της γερμανικής κυβέρνησης να επιβάλει ελέγχους στα σύνορα με άλλες 5 γειτονικές της χώρες. Αυτό που εξήγγειλε χθες Κυριακή ο υπουργός Εσωτερικών Χορστ Ζεεχόφερ, δεν θα μπορούσε να το φανταστεί κανείς πριν από μερικές εβδομάδες» σημειώνει ο σχολιαστής της ελβετικής Neue Zürcher Zeitung. «Τα σύνορα στη Γερμανία δεν έχουν καλή φήμη, η επιμονή στη σημασία τους θεωρείται ως προδοσία στην ευρωπαϊκή υπόθεση. Ξένοι πολιτικοί, όπως ο βρετανός πρωθυπουργός Μπόρις Τζόνσον, που υποστηρίζει ένα κυρίαρχο εθνικό κράτος με ελεγχόμενα σύνορα, δεν αντιμετωπίζονται θετικά από τη γερμανική κοινή γνώμη. Υπ' αυτό το πρίσμα είναι ενδιαφέρον ότι το μέτρο του Ζεεχόφερ δεν προκάλεσε επικρίσεις. Από αυτό και μόνο φαίνεται πόσο αποφασιστικής σημασίας γεγονός είναι η κρίση του κορωνοϊού, που οδηγεί τους Γερμανούς να ανακαλύψουν τον πραγματισμό».  ΗΠΑ κατά Γερμανίας
Στο εργαστήριο της CureVac
Η διαμάχη μεταξύ Γερμανίας και ΗΠΑ γύρω από την εταιρεία βιοτεχνολογίας CureVac με έδρα το Τίμπιγκεν απασχολεί ιδιαίτερα τους γερμανούς σχολιαστές. Για όσους δεν παρακολούθησαν την υπόθεση, ο Ντόναλντ Τραμπ εξέφρασε την επιθυμία να εξαγοράσει ουσιαστικά φημισμένους επιστήμονες αλλά και την ίδια την εταιρεία, που καταβάλλει προσπάθειες για να βρει εμβόλιο κατά του κορωνοϊού, προκειμένου η χώρα του να έχει την αποκλειστικότητα στη διάθεσή του με τα αντίστοιχα κέρδη. Η Neue Osnabrücker Zeitung καυτηριάζει τον αμερικανό πρόεδρο. «Τυπική αντίδραση Τραμπ, σύμφωνα με το σύνθημα ΄πρώτα η Αμερική΄… Εάν συμβεί έτσι όπως το σκέπτεται, θα ήταν σκάνδαλο. Διότι τα κριτήρια δεν θα ήταν με βάση την ηθική, αλλά το ποιος θα ακουμπούσε τα περισσότερα χρήματα στο τραπέζι. Μόνο και μόνο η ιδέα μιας τέτοιας λύσης είναι καταδικαστέα και προσβλητική για άλλες χώρες, ιδιαίτερα τις φιλικές. Για άλλη μια φορά αποδεικνύεται ότι οι κρίσεις αποκαλύπτουν ποιον μπορεί κανείς να εμπιστευτεί και ποιον όχι».
Και η Frankfurter Allgemeine Zeitung προς την ίδια κατεύθυνση. «Ο αμερικανός πρόεδρος, ο οποίος προφανώς υποτίμησε για μεγάλο διάστημα δημόσια τον κίνδυνο, ήθελε να προσελκύσει στη χώρα του την εταιρεία CureVac με πολλά χρήματα. Για έναν επενδυτή που ψάχνει για γρήγορο κέρδος, θα ήταν ένα ελκυστικό ντίλ. Όμως ο Ντίτερ Χοπ, ο κύριος μέτοχος της εταιρείας, απογοήτευσε τον Τραμπ. Η έρευνα (για το εμβόλιο) μένει στη Γερμανία, επειδή έχει την οικονομική επιφάνεια για να το εξασφαλίσει. Σε περίπτωση που η CureVac καταφέρει τελικά να βρει το εμβόλιο, θα πρέπει να του στήσει κανείς άγαλμα».
Ειρήνη Αναστασοπούλου
</doc>
<doc docid='dw_52789244' lang='ell' type='mono' source='https://www.dw.com/el/el/γερμανοί-νεοναζιστές-προς-τα-ελληνοτουρκικά-σύνορα/a-52789244' term='κορωνοϊός'>
Οι προετοιμασίες ξεκίνησαν διαδικτυακά αρχές Μαρτίου. Αυτό τουλάχιστον προκύπτει από τη στενή παρακολούθηση συγκεκριμένων μέσων κοινωνικής δικτύωσης από την Καταρίνα Κένιχ - Πρόις, βουλευτή του κόμματος «Η Αριστερά» στη Βουλή της Θουριγγίας. «Από τις 2 Μαρτίου ξεκίνησαν οι συζητήσεις σε διαδικτυακές ομάδες στο WhatsApp, στο Facebook, και σε άλλες πλατφόρμες chat, ακόμη και στο YouTube» είπε η Γερμανίδα βουλευτής μιλώντας στη DW. «Συνομιλούν χρησιμοποιώντας τη γνωστή ρατσιστική φρασεολογία. Την επόμενη ημέρα αντάλλαξαν την πληροφορία ότι οι πρώτοι νεοναζιστές και μέλη του κινήματος των Ταυτοτικών βρίσκονται ήδη στην Ελλάδα και στη συνέχεια έπεσε η ιδέα να οργανωθεί ταξίδι στις 23 του μηνός στα ελληνοτουρκικά σύνορα. Στη συνέχεια άρχισε ανταλλαγή προτάσεων, εάν το ταξίδι θα γίνει με πούλμαν ή με αυτοκίνητο, ποιο το κόστος, εάν πρέπει να προμηθευτούν όπλα και με ποιον τρόπο θα έρθουν σε επικοινωνία με Έλληνες πατριώτες, όπως τους αποκαλούν».
Πατριωτική Αντιπολίτευση Ευρώπης
Ο Έρικ Γκρατσιάν που κατάγεται από το νότιο Τιρόλο εμφανίζεται και ως ομιλητής σε τακτικές διαδηλώσεις που διοργανώνει σε κεντρικά σημεία του Βερολίνου η Πατριωτική Αντιπολίτευση Ευρώπη
Η Καταρίνα Κένιχ - Πρόις είναι υπεύθυνη στο κόμμα της για θέματα φασισμού. Ασχολείται τα τελευταία 25 χρόνια με την Ακροδεξιά στο κρατίδιο της Θουριγγίας και συμμετείχε και στις δυο εξεταστικές επιτροπές για το τι πήγε στραβά στην εξιχνίαση της νεοναζιστικής τρομοκρατικής ομάδας NSU, σε μια δίκη που θεωρήθηκε η μεγαλύτερη στην ιστορία της μεταπολεμικής Γερμανίας. «Πρόκειται για μεμονωμένα άτομα, δεν υπάρχει κάποιο ηγετικό πρόσωπο του ακροδεξιού χώρου. Στηρίζονται από τμήματα του ακροδεξιού και εθνολαϊκιστικού κόμματος 'Εναλλακτική για τη Γερμανία', βουλευτές του ανήκουν σε αυτές τις ομάδες. Ιδιαίτερο «ζήλο» γι αυτό το ταξίδι δείχνει ο Έρικ Γκρατσιάν ή Γκρατσιανί, κινητήρια δύναμη της λεγόμενης «Πατριωτικής Αντιπολίτευσης Ευρώπης».
Ο Γερμανός ακροδεξιός, που κατάγεται από το νότιο Τιρόλο, εμφανίζεται και ως ομιλητής σε τακτικές διαδηλώσεις που διοργανώνει σε κεντρικά σημεία του Βερολίνου η Πατριωτική Αντιπολίτευση Ευρώπη. Προέρχεται από τον χώρο των ισλαμοφοβικών και είναι οπαδός θεωριών συνομωσίας. Σύμφωνα με δημοσίευμα του Berlin Rechtaussen, στις ομιλίες του κατηγορεί την καγκελάριο Μέρκελ για «προδοσία του λαού της, τον οποίο οδηγεί στη γενοκτονία» καθώς και τους Ρότσιλντ, «που κατέχουν θέσεις εξουσίες και ωθούν την Ευρώπη στο χάος, την καταστροφή και τον εμφύλιο».
«Με ένα κομμάτι συρματόπλεγμα»
Βίντεο του Έρικ Γκρατσιάν σε ανάρτηση στο Facebook
Τι θέλει να κάνει ο ΄Ερικ Γκρατσιανί και οι ομοϊδεάτες του στα ελληνοτουρκικά σύνορα; Το περιγράφει σε ένα «σημαντικό μήνυμα» στα αγγλικά που έστειλε μέσω μέσων κοινωνικής δικτύωσης στις 10 Μαρτίου. «Η Πατριωτική Αντιπολίτευση Βερολίνο θα ξεκινήσει για τα ελληνοτουρκικά σύνορα για να βοηθήσουμε επί τόπου. Θα παραμείνουμε μια εβδομάδα. Θα ξεκινήσουμε στις 23 Μαρτίου και ο στόχος μας είναι να δημιουργήσουμε γέφυρα με τους πατριώτες που θέλουν να μας ακολουθήσουν… Εκείνο που θα φέρουμε είναι ένα κομμάτι συρματόπλεγμα και θα το δώσουμε συμβολικά στις τοπικές αρχές για να καλύψουν τμήμα των συνόρων που κατέστρεψαν οι εισβολείς και ο τουρκικός στρατός. Την ίδια ώρα θέλουμε να δείξουμε στην κοινή γνώμη της Γερμανίας ότι και χωρίς χορηγίες είναι δυνατόν να μεγαλώσει η επιχείρησή  μας. Ετοιμάζομαι για τις 23 Μαρτίου 2020. Mε πατριωτικούς χαιρετισμούς, ΄Ερικ Γκρατσιάν». Ο Γκρατσιάν επανέρχεται με ανάρτηση στο Facebook στις 13 Μαρτίου. Χαρακτηρίζει την αποστολή στα ελληνοτουρκικά σύνορα «ειρηνευτική» για να «δείξουμε στους ανθρώπους στην Ελλάδα ότι δεν είναι μόνοι σε μια δύσκολη κατάσταση, αλλά ότι υπάρχουν Γερμανοί και Ευρωπαίοι πολίτες που ενδιαφέρονται». Για να καταλήξει ότι «έχουμε συνείδηση του κινδύνου, αλλά στεκόμαστε δίπλα - δίπλα για έναn κοινό σκοπό, την προστασία των ευρωπαϊκών μας εξωτερικών συνόρων και την ελευθερία των λαών της Ευρώπης».
Ωστόσο, οι εξελίξεις με τον κορωνοϊό ανατρέπουν τα αρχικά σχέδια. Σε συνοδευτικό της ανάρτησης βιντεάκι ο Γκρατσιάν ενημερώνει ότι λόγω του κλεισίματος των αυστριακών συνόρων το ταξίδι «αλληλεγγύης» δεν θα γίνει οδικώς αλλά αεροπορικώς, κι αυτήν τη φορά δεν αποκαλύπτει ποιος είναι ο τελικός προορισμός. «Κάπου στην Ελλάδα», λέει. Επίσης δείχνει να είναι τόσο αποφασισμένος να πάει αυτός με ολιγομελή ομάδα ομοϊδεατών του στην Ελλάδα, που αψηφά, όπως ισχυρίζεται, τις επιπτώσεις σε περίπτωση που κολλήσει τον ιό.
«Να πολεμήσουν με Έλληνες πατριώτες»
Η Καταρίνα Κένιχ - Πρόις είναι υπεύθυνη στο κόμμα της για θέματα φασισμού.
Τι σκοπεύουν να κάνουν οι ακροδεξιοί στην Ελλάδα; «Έχουν διαφορετικούς στόχους» μας λέει η Καταρίνα Κένιχ - Πρόις. «Οι Ταυτοτικοί θέλουν να βγάλουν φωτογραφίες και να κάνουν βίντεο για να αποσπάσουν τη δημόσια προσοχή. Οι άλλοι νεοναζιστές που συνεννοούνται μέσω Chats να προστατεύουν τα σύνορα και να πολεμήσουν με τους "Έλληνες πατριώτες'. Ο συμβολισμός είναι σαφής: να στείλουν μήνυμα στη Γερμανία, ότι δεξιοί και πατριώτες της Ευρώπης, ενωμένοι, δείχνουν αλληλεγγύη με τους Έλληνες πολίτες που επιχειρούν κατά των προσφύγων και να ασκήσουν πολιτική πίεση» λέει η Κένιχ - Πρόις. «Να παράγουν εικόνες προσπαθώντας παράλληλα να ενισχύσουν την νεοναζιστική επιχειρηματολογία που διακινείται από δεξιούς κύκλους του AfD και μαχητικούς νεοναζιστές, ότι δεν έρχονται οικογένειες προσφύγων και μικρά παιδιά, αλλά νέοι που θέλουν να βιάσουν Γερμανίδες και να ισλαμοποιήσουν τη Γερμανία».
Εκείνο που σκοπεύει να κάνει η Γερμανίδα πολιτικός είναι να συνεχίσει την παρακολούθηση στο διαδίκτυο των κινήσεων νεοναζιστών και ακροδεξιών ομάδων που θέλουν να πάνε στην Ελλάδα και να ενημερώσει τις γερμανικές αρχές. «Νομίζω ότι οι γερμανικές αρχές θα πρέπει να ενημερώσουν τις ελληνικές, κι όταν αυτοί οι άνθρωποι επιστρέψουν, να εξετάσουν τι έκαναν στην Ελλάδα, εάν συμμετείχαν σε αδικήματα και να ξεκινήσουν έρευνες».
Ειρήνη Αναστασοπουλου
</doc>
<doc docid='dw_52781446' lang='ell' type='mono' source='https://www.dw.com/el/el/μείνετε-σπίτι-αλλά-πηγαίνετε-να-ψηφίσετε/a-52781446' term='κορωνοϊός'>
«Μείνετε σπίτι αλλά πηγαίνετε να ψηφίσετε» είναι το- σαφώς αντιφατικό- μήνυμα που απηύθυνε χθες στις οκτώ το βράδυ ο πρωθυπουργός, ανακοινώνοντας ότι από τα μεσάνυχτα κλείνουν τα πάντα στη Γαλλία, καθ’ ότι η χώρα περνάει στην τρίτη, πιο αυστηρή φάση αντιμετώπισης της επιδημίας. Ο πρώτος γύρος των δημοτικών εκλογών, ωστόσο, θα διεξαχθεί κανονικά. Στις 70.000 υπολογίζονται τα εκλογικά κέντρα που έχουν οργανωθεί ύστερα από απολύμανση, κυρίως σε αίθουσες σχολείων ύστερα από απολύμανση. Οι απαραίτητοι για τη λειτουργία τους εθελοντές είναι γύρω στους 210.000.
Νωρίς το πρωί, ωστόσο, ορισμένοι δήμαρχοι ανακοίνωσαν ότι υπήρξαν ακυρώσεις στην εθελοντική συμμετοχή και ορισμένα κέντρα δεν άνοιξαν τις πρώτες πρωινές ώρες. Το θέμα της αποχής απασχολεί ιδιαίτερα. Στις δημοτικές εκλογές ουδέποτε η αποχή είχε ξεπεράσει το 35 %, αλλά η τελευταία σφυγμομέτρηση του Ινστιτούτου Ifop προβλέπει στη σημερινή ψηφοφορία τουλάχιστον 42% αποχή, ποσοστό που θεωρείται «ιστορικό» για τον πρώτο γύρο.
Και δεύτερος γύρος την άλλη Κυριακή;
Η απερχόμενη δήμαρχος του Παρισιού Αν Ινταλγκό πλένει τα χέρια της πριν ψηφίσει το πρωί της Κυριακής
Άγνωστο παραμένει τι θα συμβεί με τον δεύτερο γύρο που έχει προγραμματιστεί για την επόμενη Κυριακή, όταν δηλαδή,σύμφωνα με τους υπολογισμούς των υγειονομικών αρχών, η επιδημία θα βρίσκεται στο ζενίθ της. Πρόεδρος και πρωθυπουργός δικαιολογούν τις ετεροχρονισμένες τελευταία αποφάσεις τους λέγοντας ότι, ως προς την επιτάχυνση της επιδημίας, βασίζονται στις υποδείξεις των επιστημόνων, οι οποίες όμως δεν είναι δημόσια γνωστές. Ορισμένοι πολιτικοί αντιδρούν ζητώντας περισσότερη διαφάνεια καθ’ ότι «επτά μέρες ως το δεύτερο γύρο είναι μια αιωνιότητα», όπως δηλώνουν.
Ολυμπία Τσίπηρα, Παρίσι
</doc>
<doc docid='dw_52779878' lang='ell' type='mono' source='https://www.dw.com/el/el/δημιουργική-καραντίνα-made-in-italy/a-52779878' term='κορωνοϊός'>
Ένας άνδρας με το ταμπούρλο του και η κόρη του με το ντέφι βγαίνουν στο μπαλκόνι τους, κοντά στη Νάπολη, για μία αυτοσχέδια απογευματινή συναυλία. Η μικρή τραγουδάει. Μπαλκονόπορτες ανοίγουν στη γειτονιά, πολλοί λένε τα δικά τους τραγούδια, είτε με σοβαρή διάθεση, είτε με πνεύμα διακωμώδησης. Κάποιοι μεταδίδουν την παράσταση μέσω YouTube. Είναι μία χαρακτηριστική αντίδραση στη ρουτίνα και τη μοναξιά της καραντίνας, που επιβάλλεται πλέον παντού στην Ιταλία λόγω κορωνοϊού.
Διαφορετική προσέγγιση από την Αριάνα Αλάιμο, μία μοδίστρα που έχει κλειστεί στο σπίτι και από την περασμένη εβδομάδα και σήμερα παραδίδει μαθήματα ραπτικής μέσω Facebook. Πρόκειται για μία δημιουργική απασχόληση, αλλά και για πολύτιμη πρακτική βοήθεια σε όλους όσους κλείνονται στο σπίτι και αναγκάζονται να αντιμετωπίζουν μόνοι τους τις μικρές ανάγκες της καθημερινότητας.
Σε αναζήτηση αισιοδοξίας για το μέλλον
Λάιβ από το ...σπίτι για την Τζιάνα Νανίνι
Με το hashtag #andratuttobene (που σημαίνει, λίγο πολύ, "όλα θα φτιάξουν") πολλοί Ιταλοί θέλουν να δώσουν τη δική τους απάντηση στη μονοτονία και τη μοναξιά της καραντίνας. Είναι μία σχεδόν πεισματική προσπάθεια να εκφράσουν αισιοδοξία σε εποχές δύσκολες, να ανοίξουν μία πόρτα στο μέλλον. #andratuttobene είναι το σύνθημα που βλέπει κανείς πολλές φορές γραμμένο σε χαρτί, στις εξώπορτες των διαμερισμάτων ή ακόμη και ζωγραφισμένο σε παιδικά σεντόνια που κάποτε κρέμονται στα μπαλκόνια.
Η Σάρα Ασκίνι από τη Ρώμη ανεβάζει βίντεο με ασκήσεις γιόγκα για τη μέση. Πιστεύει ότι με αυτόν τον τρόπο βοηθάει τους συμπατριώτες της να αντιμετωπίσουν την ακινησία της καραντίνας. Επιπλέον "τα μαθήματα αυτά προσφέρουν κοινές εμπειρίες και στιγμές αμοιβαίας υποστήριξης", υποστηρίζει. "'Κι έτσι, όσοι μένουν στο σπίτι δεν είναι τελείως απομονωμένοι, αλλά έχουν την αίσθηση ότι πλησιάζουν ο ένας τον άλλον..." Με τον δικό τους τρόπο συμμετέχουν και οι καλλιτέχνες. Η Τζιάνα Νανίνι, μεγάλη σταρ της ιταλικής ροκ μουσικής, παίζει λάιβ από το σπίτι της, ενώ ο dj Βίτοβαρ παρακινεί μέσω ...Facebook τους Ιταλούς να το ρίξουν στον χορό, με αυτό που αποκαλεί virtual dancehallparty.
Δείπνο μέσω ...Skype
Ρώμη, έρημη πόλη
Μόνοι στο σπίτι, αλλά όχι και μοναχικοί στο σπίτι, είναι το σύνθημα των ημερών για τον Ιταλό δημοσιογράφο Λούκα Τζορλόνι. Η δική του επινόηση είναι διαφορετική: ένα δείπνο μέσω Skype. "Δίνουμε ραντεβού κατά τις επτάμιση, ο καθένας κάθεται με το πιάτο του στην οθόνη", λέει ο Ιταλός δημοσιογράφος. "Και μετά πιάνουμε κουβέντα για περίπου δύο ώρες, σαν να είμαστε παρέα, μόνο που ο καθένας έχει μείνει στο σπίτι του. Κι έτσι ξεπερνάμε για λίγο τη μονοτονία και τη μοναξιά..."
"Λίγο ακόμα, κάντε μια προσπάθεια" λέει στους συμπατριώτες του ο Σίλβιο Μπρουσαφέρο, επικεφαλής του Εθνικού Ινστιτούτου Υγείας. Ο ίδιος εκτιμά ότι στις αρχές Απριλίου θα μπορεί να γίνει μία πρώτη πρόβλεψη για το αν η κρίση έχει ξεπεραστεί στην Ιταλία. Για ακόμη τρεις εβδομάδες οι Ιταλοί πρέπει να κάνουν υπομονή και να προσπαθούν, όσο και όπως μπορούν, να απασχοληθούν δημιουργικά στο σπίτι τους.
Γεργκ Σέσελμπεργκ (ARD)
Επιμέλεια: Γιάννης Παπαδημητρίου
</doc>
<doc docid='dw_52772657' lang='ell' type='mono' source='https://www.dw.com/el/el/γαλλία-με-ιό-ο-πρώτος-γύρος-των-δημοτικών/a-52772657' term='κορωνοϊός'>
Την Κυριακή οι Γάλλοι καθώς και οι Ευρωπαίοι κάτοικοι της χώρας καλούνται να εκλέξουν για την ερχόμενη εξαετία από τους 902.465 υποψηφίους σε 34.997 δήμους και κοινότητες. Θα είναι ο πρώτος γύρος της εκλογικής διαδικασίας, ο δεύτερος γύρος την επόμενη Κυριακή 22 Μαρτίου.
Μια εκλογική διαδικασία στην οποία το σύνδρομο του κορωνοϊού κινδυνεύει να προκαλέσει υψηλά ποσοστά αποχής.
Σύμφωνα με έρευνα της εταιρείας IFOP για το Paris Match, το 42 % των Γάλλων κάθε άλλο παρά καθησυχασμένοι φαίνονται για να μεταβούν στα εκλογικά κέντρα και δηλώνουν ότι θα προτιμήσουν την αποχή.
Εάν το ποσοστό αυτό διατηρηθεί ή αυξηθεί στο δεύτερο γύρο, θα θεωρηθεί « ιστορική » αποχή για τις δημοτικές στη Γαλλία.
Μεγάλες οι προκλήσεις
Το κυβερνητικό κόμμα LREM του Εμ. Μακρόν θέλει να περιορίσει  τη ζημιά
Παρ’ όλα αυτά μεγάλες είναι οι προκλήσεις της αυριανής ψηφοφορίας: το κυβερνητικό κόμμα LREM ( La République en Marche) θέλει να περιορίσει  τη ζημιά, έχοντας εγκαταλείψει τις μεγάλες φιλοδοξίες, ιδιαίτερα μετά την κρίση για τη μεταρρύθμιση των συντάξεων.
Τα παραδοσιακά κόμματα που από χρόνια είναι εδραιωμένα σε δήμους και κοινότητες δείχνουν αποφασισμένα, όχι μόνο να μην χάσουν τα κεκτημένα, αλλά και να ανακτήσουν κάποια λάμψη ύστερα από 3 χρόνια αποδυνάμωσης.
Με μόλις τρία χρόνια ζωής το κόμμα LREM του Μακρόν δεν διαθέτει ένα εδραιωμένο γεωγραφικά πολιτικό δίκτυο που θα του επέτρεπε ξεκάθαρες νίκες στις δημοτικές. Έχοντας στο πολιτικό του DNA τη δεξιά και την αριστερά, έκανε προσπάθεια συνεργασίας, στην αρχή της καμπάνιας, με τους διάφορους απερχόμενους και φιλικά προσκείμενους δημάρχους, δεξιούς ή αριστερούς. Τα αποτελέσματα δεν υπήρξαν ιδιαίτερα πειστικά. Σε ορισμένες δε περιπτώσεις χρειάσθηκε η διαμεσολαβητική παρέμβαση του Εμανουέλ Μακρόν (π.χ Λυόν, Μπιαρίτζ, Παρίσι) πράγμα που του καταλογίστηκε αρνητικά.
Το εκλογικό επιτελείο του LREM στόχευσε ιδιαίτερα τις μεγάλες πόλεις, ορισμένες από τις οποίες υπήρξαν οχυρά των αποδυναμωμένων σήμερα σοσιαλιστών, όπως Λίλη, Νάντη, Ρέν, Μπρεστ, Ρουάν, στις οποίες έχουν προωθήσει υποψηφίους LREM.
Ο μέγας στόχος όμως που σε περίπτωση νίκης θα κάνει να ξεχαστεί κάθε αποτυχία, είναι το Παρίσι, που εδώ και 18 χρόνια είναι στα χέρια των Σοσιαλιστών (Μπ. Ντελανόε 2001-14 και Αν Ινταλγκό 2014- σήμερα).
Για το Παρίσι: Εγωισμοί, σεξ και προδοσία
Άποψη του Παρισιού
Για την κατάκτηση του Παρισίου το κυβερνητικό κόμμα προετοιμάσθηκε νωρίς, από την περασμένη άνοιξη, με τον φιλόδοξο Μπενζαμέν Γκριβό που παραιτήθηκε από το πόστο του κυβερνητικού εκπροσώπου, με στόχο τη Δημαρχία.
Δεν ήταν ο μόνος όμως. Ο Σεντρικ Βιλανί, μαθηματικός βραβευμένος για τις εργασίες του με το μετάλλιο  Fields (2010) κατέβηκε στον αγώνα ακάθεκτος, μη αποδεχόμενος την όποια συνεργασία με τον Γκριβό, παρά την έντονη διαμεσολάβηση του Εμανουέλ Μακρόν. Η άρνηση του Βιλανί να υποκύψει στις βουλές του προέδρου βιώθηκε ως προδοσία. Τελικά ο Βιλανί κατάληξε να αποχωρήσει από το κόμμα αλλά να είναι πάντα υποψήφιος.
Ο Γκριβό κατάληξε να αποχωρήσει από την πολιτική ζωή με παραίτησή του ύστερα από αποκάλυψη σεξουαλικού σκανδάλου. Ο Εμανουέλ Μακρόν αναγκάστηκε να αναζητήσει απεγνωσμένα υποψήφιο για το Παρίσι και κατάληξε, τέσσερις εβδομάδες πριν τις εκλογές, να πείσει την τότε υπουργό υγείας Ανιες Μπυζέν να εγκαταλείψει το υπουργείο της (εν μέσω κορωνοϊού) για να αναλάβει την καμπάνια για το Παρίσι.
Τρεις γυναίκες στις επάλξεις για την πρωτεύουσα
Η νυν Δήμαρχος του Παρισιού Αν Ινταλγκό με τον γάλλο προέδρο Εμ.Μακρόν
Λίγες ώρες πριν τ’ αποτελέσματα που θα φέρουν αύριο βράδυ οι κάλπες, στην ευθεία γραμμή για την πρωτεύουσα βρίσκονται τρεις γυναίκες: Η νυν δήμαρχος Σοσιαλίστρια Αν Ινταλγκό, η πρώην υπουργός Δικαιοσύνης επί Σαρκοζί, Ρασίντα Ντατί εκπροσωπώντας τη Δεξιά και η Ανιές Μπυζέν, υποψήφια, της τελευταίας στιγμής, του κυβερνώντος κόμματος.
Η μάχη αναμένεται σκληρή. Μετά την παραίτηση του Μπενζαμέν Γκριβό, η απερχόμενη δήμαρχος Αν Ινταλγκό κράτησε σταθερά την πρώτη θέση. Σύμφωνα με την εταιρία Ifop κλείνει σήμερα την καμπάνια με ποσοστό 25,5%.
Στη δεύτερη θέση ανέβηκε σταθερά τους τελευταίους μήνες η Ρασίντα Ντατί, που λόγω της μαχητικότητάς της πριν δεκαήμερο εξέπληξε παίρνοντας για λίγο την πρώτη θέση στη μάχη. Καταλήγει σήμερα με το ποσοστό 24%.
Η Ανιές Μπυζέν δεν μπόρεσε να ξεκολλήσει από την τρίτη θέση γύρω στο 19 με 20%. Οι Οικολόγοι-Πράσινοι με τον Νταβίντ Μπελιάρ κινούνται στο 11,5% ο δε ανεξάρτητος πλέον Σεντρίκ Βιλανί μόλις στο 7%.
Πρόκειται για τους κατεξοχήν δύο υποψηφίους προς τους οποίους στρέφεται η προσοχή για πιθανές συμμαχίες κατά τον δεύτερο γύρο.
Η Ντανιέλ Σιμονέ του κόμματος των «Ανυπότακτων» του Ζαν-Λυκ Μελανσόν βρίσκεται σταθερά στο 5% παρά την πολύ καλή συμμετοχή της στα δύο μεγάλα ντιμπέϊτ των υποψηφίων.
Ολυμπία Τσίπηρα, Παρίσι
</doc>
<doc docid='dw_52771912' lang='ell' type='mono' source='https://www.dw.com/el/el/μέρκελ-ένδειξη-αλληλεγγύης-η-διακοπή-κοινωνικών-επαφών/a-52771912' term='κορωνοϊός'>
Στη Γερμανία ο αριθμός των ανθρώπων που πάσχουν από κορωνοϊό ξεπερνούν στο μεταξύ τους 3.200 (Παρασκευή απόγευμα). Η τάση διάδοσης του είναι αυξητική. Δεδομένου ότι αυτή η εξέλιξη εγκυμονεί τον κίνδυνο της υπερφόρτισης του συστήματος υγείας επιβάλλεται η επιβράδυνση της διάδοσης της ασθένειεας δηλώνει η καγκελάριος Άνγκελα Μέρκελ. Ο καθένας μπορεί να συμβάλει στην προσπάθεια να προστατευτούν ιδιαίτερα οι ευάλωτες ομάδες όπως ηλικιωμένοι και άνθρωποι με ιατρικό ιστορικό, επισημαίνει σήμερα στο καθιερωμένο εβδομαδιαίο της βίντεο.
Επειδή θα αργήσει η ανάπτυξη φαρμάκων και εμβολίων ενάντια στην αρρώστια είναι σημαντικό «όπου είναι δυνατό» να διακόψουν οι πολίτες τις κοινωνικές επαφές ακόμη και σε επίπεδο οικογένειας. Επικαλούμενη ειδικούς, η καγκελάριος συνιστά στα εγγόνια να μην επισκέπτονται πλέον τους παππούδες τους. «Κατά αυτό τον τρόπο βοηθάμε πολύ συγκεκριμένα ανθρώπους και δείχνουμε αλληλεγγύη» τονίζει  η καγκελάριος.
Παγώνει η ζωή στο δημόσιο χώρο
Περιορισμό των Θείων Λειτουργειών ανακοίνωσε και ο Μητροπολίτης Γερμανίας Αυγουστίνος
Ήδη μια σειρά από γερμανικά κρατίδια, τα οποία βάση του Συντάγματος είναι άλλωστε τα καθ' ύλην αρμόδια, έχουν απαγορεύσει τις επισκέψεις στα γηροκομεία και σχεδόν όλα έχουν αποφασίσει να κλείσουν σχολεία και παιδικούς σταθμούς. Πολλές μεγαλουπόλεις όπως το Βερολίνο και η Στουτγάρδη έχουν επιβάλλει το κλείσιμο μπαρ, μουσείων, κινηματογράφων και πισίνων. Στον τομέα του αθλητισμού έχει παγώσει σχεδόν κάθε δραστηριότητα. Η πρώτη και δεύτερη κατηγορία της Bundesliga έχει ακυρώσει τους ποδοσφαιρικούς αγώνες. Πολλές εκκλησίες θα παραμείνουν κλειστές. Ο Μητροπολίτης Γερμανίας Αυγουστίνος ανακοίνωσε το δραστικό  περιορισμό σε λίγες βασικές των Θείων Λειτουργειών στις ελληνορθόδοξες εκκλησίες.
Σε αντίθεση με γειτονικές χώρες όπως η Πολωνία, η Δανία ή η Τσεχεία, η Γερμανία δεν κλείνει τα σύνορα της. Όμως ο υπουργός Υγείας Γενς Σπαν κάλεσε όλους όσους επιστρέφουν από ταξίδι στην Ελβετία, την Αυστρία και την Ιταλία να μείνουν σπίτι τους για δύο εβδομάδες, ανεξάρτητα από το αν παρουσιάζουν συμπτώματα ή όχι. Στις δε περιοχές μεγάλης επικινδυνότητας το αρμόδιο για επιδημίες κρατικό Ινστιτούτο Ρόμπερτ Κοχ έχει προσθέσει το Τιρόλο και τη Μαδρίτη.
Παναγιώτης Κουπαράνης, Βερολίνο
</doc>
<doc docid='dw_52772316' lang='ell' type='mono' source='https://www.dw.com/el/el/κρίσιμη-η-κατάσταση-στην-ιταλία-λόγω-κορωνοϊού/a-52772316' term='κορωνοϊός'>
Η υψηλή θνησιμότητα κάνει πολλούς ειδικούς να πιστεύουν ότι στην πραγματικότητα υπάρχουν πολλά κρούσματα τα οποία δεν έχουν διαγνωσθεί.
Στην Ρώμη, στο Μιλάνο, στην Νάπολη, η μια ημέρα διαδέχεται την άλλη με τον ίδιο σχεδόν, τρόπο: ο κόσμος μένει όσο γίνεται περισσότερο στο σπίτι και η βόλτα πλέον επιτρέπεται μόνον σε λίγα πάρκα αφού ακόμη και σε μεγάλους, ανοικτούς χώρους, πρέπει να αποφεύγεται η  μαζική συρροή.
Περιμένουν όλοι να δουν αν από σήμερα θα σημειωθεί σημαντική αύξηση των κρουσμάτων στην κεντρική και νότια Ιταλία. Διότι, πριν μια εβδομάδα, όταν υπεγράφη το πρώτο διάταγμα με περιορισμούς και απαγορεύσεις, πολλοί φοιτητές και εργαζόμενοι, έφυγαν όπως μπορούσαν από το Μιλάνο και επέστρεψαν στην ιταλική πρωτεύουσα και τις περιφέρειες του Νότου. Και το ίδιο ξανασυμβαίνει δυστυχώς και τις ώρες αυτές.
Ειδικά μέτρα αλλά και τραγούδι
Απολύμανση στο Μιλάνο
Στα ειδικά σχέδια έκτακτης ανάγκης, συμπεριλαμβάνεται και η μετατροπή μεγάλων πλοίων σε πλωτά νοσοκομεία, για την πλήρη απομόνωση των ασθενών. Κανείς βέβαια δεν ξέρει πόσο θα κρατήσει η κατάσταση αυτή.
Στο μεταξύ, οι  ιταλοί βγαίνουν στα παράθυρα και τραγουδούν: είναι μια μορφή ψυχικής αντίστασης, ένας τρόπος για να νιώθει κανείς λιγότερο  μόνος. Την ίδια ώρα,  γνωστοί τραγουδιστές στήνουν ζωντανές συναυλίες μόνο με την κιθάρα τους, από το σαλόνι τους σπιτιού τους. Επικοινωνούν με το κοινό τους,  μέσω διαδικτύου.
Όλοι προσπαθούν να ξορκίσουν τον φόβο αλλά η ανησυχία παραμένει έντονη. Τόσο που και στην ιταλική πρωτεύουσα, οι φαρμακοποιοί ζητούν από τους πολίτες να προσπαθούν να αγοράζουν ό,τι τους χρειάζεται μόνο μια φορά την εβδομάδα. «Io resto a casa», «Εγώ μένω σπίτι» είναι η προτροπή της κυβέρνησης του Τζουζέπε Κόντε, η οποία μοιάζει πλέον με εντολή περιμένοντας  να περάσει η μεγάλη μπόρα.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52764577' lang='ell' type='mono' source='https://www.dw.com/el/el/στη-σκιά-του-κορωνοϊού-οι-θρησκείες-του-κόσμου/a-52764577' term='κορωνοϊός'>
Ο κορωνοϊός αλλάζει πολλά τελετουργικά και συνήθειες σε εκκλησίες, τεμένη και συναγωγές σε παγκόσμιο επίπεδο. Ο Πάπας στη Ρώμη πρωτοστατεί κάθε πρωί στο Βατικανό στην επισήμως μοναδική καθολική λειτουργία σε ολόκληρη την Ιταλία. Επίσκοποι και διοικήσεις εκκλησιών, ανεξάρτητα από το δόγμα και την εθνικότητα, αναγκάζονται, λόγω των εξελίξεων, να ακυρώσουν σωρεία διοργανώσεων.
Στις ΗΠΑ οι περισσότερες συναγωγές παραμένουν κλειστές. Η γιορτή του Πουρίμ που ξεκίνησε πριν λίγες μέρες και υπό κανονικές συνθήκες γιορτάζεται, μεταξύ άλλων, με μασκαρέματα παιδιών που μοιάζουν λίγο με την αποκριά, είτε δεν γιορτάζεται καθόλου είτε ελάχιστα. Με ανάλογους περιορισμούς ξεκίνησε και η διάσημη ινδουιστική γιορτή Χόλι στην Ινδία.
Από ισλαμικής πλευράς το Κεντρικό Συμβούλιο των Μουσουλμάνων στη Γερμανία ανακοίνωσε ότι είναι «απολύτως επιτρεπτό» αν «ένα τζαμί αναστείλει προληπτικά την προσευχή της Παρασκευής ή άλλες λατρευτικές εκδηλώσεις». Ο ισλαμολόγος και καθηγητής Θρησκευτικών Μουχάναντ Κορχίντε μιλώντας στην DW αναφέρεται στην απόφαση για το κλείσιμο του Μεγάλου Τεμένους της Μέκκας: «Πρόκειται για το ισχυρότερο δυνατό μήνυμα που δείχνει πόσο μεγάλο είναι το αίσθημα ευθύνης».
Ορισμένες θρησκευτικές ομάδες συνέβαλλαν στην εξάπλωση του ιού
Κλειστό παραμένει το Μεγάλο Τέμενος στη Μέκκα
Κλειστός παραμένει ο Άγιος Πέτρος στη Ρώμη ενώ άλλες σημαντικές εκκλησίες του Χριστιανισμού, όπως ο καθεδρικός του Αγίου Στεφάνου στη Βιέννη περιορίζουν τον αριθμό των επισκεπτών. Την ίδια στιγμή με απόφαση της ισραηλινής κυβέρνησης οι πιστοί που εισέρχονται στις συναγωγές της χώρας δεν επιτρέπεται να ξεπερνούν ένα συγκεκριμένο αριθμό.
Ο ερευνητής κρίσεων Φρανκ Ροζενλίμπ θεωρεί σωστά τα μέτρα που ελήφθησαν από τις εκκλησίες στη Γερμανία διότι όπως λέει, έχουν ευθύνη έναντι των πιστών. Όλα τα μέτρα, συνεχίζει ο γερμανός ειδικός, απορρέουν από τις αναλύσεις και τα κριτήρια του ινστιτούτου Ρόμπερτ Κοχ, το οποίο και διαχειρίζεται την κρίση του κορωνοϊού από επιστημονικής πλευράς.
Έχει ενδιαφέρον ότι η εξάπλωση του ιού ανά τον κόσμο, έγινε εν μέρει με υπαιτιότητα ορισμένων θρησκευτικών ομάδων, όπως μιας χριστιανικής αίρεσης στη Νότια Κορέα, η οποία αψηφώντας τις εκκλήσεις των αρμοδίων, συνέχισε να πραγματοποιεί λατρευτικές εκδηλώσεις με αποτέλεσμα να εκτοξευθούν τα κρούσματα του κορωνοϊού στη χώρα. Παρόμοια και στο Ιράν, στην πόλη Γκνομ, μια ένα από τα σημαντικότερα θρησκευτικά κέντρα για τους σιίτες, οι θρησκευτικοί ηγέτες αρνήθηκαν να παραμείνουν σε καραντίνα και σήμερα το Ιράν ανήκει στις χώρες με τα περισσότερα κρούσματα.
Ο Φρανκ Ροζενλίμπ διαπιστώνει το τελευταίο διάστημα μια τάση να δοθεί στο ζήτημα του κορωνοϊού μια «διάσταση αποκάλυψης, όχι από τις εκκλησίες ή τις θρησκείες αλλά από οπαδούς θεωριών συνομωσίας». Παρόμοια φαινόμενα υπήρξαν και λίγο πριν το ξεκίνημα της νέας χιλιετίας, πολύ πριν μπουν στη ζωή μας τα μέσα κοινωνικής δικτύωσης και τα Fake News, υπογραμμίζει ο γερμανός ειδικός.
Κρίστοφ Στρακ
Επιμέλεια: Στέφανος Γεωργακόπουλος
</doc>
<doc docid='dw_52768097' lang='ell' type='mono' source='https://www.dw.com/el/el/spiegel-ένα-νησί-δεν-αντέχει-άλλο/a-52768097' term='κορωνοϊός'>
«Στη Λέσβο ζουν υπό άθλιες συνθήκες περίπου 20.000 μετανάστες. Μεταξύ των ντόπιων εξαπλώνεται η οργή κατά των ξένων. Και τώρα ο κορωνοϊός απειλεί με μια ακόμα καταστροφή τους προσφυγικούς καταυλισμούς», γράφει το Der Spiegel σε ρεπορτάζ από τη Λέσβο με τίτλο «Ένα νησί δεν αντέχει άλλο». Το γερμανικό περιοδικό σημειώνει: «Εδώ και μήνες η Λέσβος βρίσκεται στα όριά της. Η ανακοίνωση Ερντογάν για άνοιγμα των συνόρων οδήγησε σε κλιμάκωση της κατάστασης. Ακροδεξιοί άρχισαν να κυνηγούν απροκάλυπτα μετανάστες, ΜΚΟ και δημοσιογράφους. Οι μέρες αυτές όμως έχουν περάσει και η κατάσταση έχει ηρεμήσει. Μόνο και μόνο όμως διότι οι ακροδεξιοί νίκησαν. Το δίκαιο περί ασύλου έχει ανασταλεί, που σημαίνει ότι δεν επιτρέπεται σε νεοαφιχθέντες μετανάστες να μείνουν πλέον στο νησί. Εδώ και ένα μήνα τα οδοφράγματα των πολιτοφυλακών ανήκουν πλέον στην καθημερινότητα. Οι προσφυγικές οργανώσεις εργάζονται νυχθημερόν και οι μετανάστες περιφέρονται ασκόπως στους δρόμους διότι τα κτήρια θεσμών στα οποία έβρισκαν μέχρι πρότινος καταφύγιο έχουν πια καεί. Στο κλίμα έντασης έρχεται να προστεθεί ο φόβος για εξάπλωση του κορωνοϊού. Σε περίπτωση που φθάσει μέχρι τα προσφυγικά κέντρα οι επιπτώσεις θα είναι καταστροφικές».
SZ: «Η Γερμανία μπορεί άνετα να φιλοξενήσει πρόσφυγες»
Αρκούν και με το παραπάνω οι δομές φιλοξενίας
«Σχεδόν 42.500 μετανάστες ζουν σήμερα σε καταυλισμούς στα ελληνικά νησιά. Μόλις 1.600 από αυτούς, κυρίως ασυνόδευτοι, ανήλικοι πρόσφυγες θα φιλοξενηθούν από τη Γερμανία και έξι άλλες χώρες. Κι ας έχει η Γερμανία τις δυνατότητες να δεχθεί πολύ περισσότερους πρόσφυγες, όπως δείχνει ρεπορτάζ της Süddeutsche Zeitung, η οποία επικοινώνησε με τα αρμόδια υπουργεία και στα 16 γερμανικά κρατίδια», γράφει η εφημερίδα του Μονάχου με τίτλο «Η Γερμανία μπορεί άνετα να φιλοξενήσει πρόσφυγες». Η γερμανική εφημερίδα επισημαίνει: «Στα κέντρα υποδοχής, όπου οι πρόσφυγες μπορούν να καταθέσουν αιτήματα για χορήγηση ασύλου, υπάρχουν σήμερα τουλάχιστον 25.000 θέσεις, ενώ τα κρατίδια έχουν τη δυνατότητα εξεύρεσης 40.000 επιπλέον θέσεων αν παραστεί ανάγκη».
Σε πρωτοσέλιδο άρθρο της με τίτλο «Χώρες της ΕΕ προτίθενται να φιλοξενήσουν 1.600 παιδιά», η Frankfurter Allgemeine Zeitung επικαλούμενη αποκλειστικές πληροφορίες σημειώνει ότι εκτός από τις χώρες Γερμανία, Γαλλία, Πορτογαλία, Φινλανδία, Κροατία, Ιρλανδία και Λουξεμβούργο και η Βουλγαρία δήλωσε πρόθυμη να δεχθεί ασυνόδευτους, ανήλικους πρόσφυγες από τα ελληνικά νησιά.
Κορωνοϊός: «Οι πολιτικές αποφάσεις θα σώσουν ή θα στοιχίσουν ζωές»
Κλείνουν τα σχολεία και στη Γερμανία
Με αφορμή τη λήψη νέων μέτρων από τo Βερολίνο για τη θωράκιση της γερμανικής οικονομίας από τον κορωνοϊό η Frankfurter Rundschau σχολιάζει: «Η άσχημη είδηση είναι ότι δεν αποκλείεται η μάχη κατά του κορωνοϊού να αποδειχθεί μεγαλύτερη πρόκληση από την τραπεζική κρίση. Στη χειρότερη περίπτωση οι οικονομικές ζημιές από τον κορωνοϊό θα πυροδοτήσουν νέα δημοσιονομική κρίση με μεγαλύτερες διαστάσεις από την τελευταία. Υπάρχει όμως και μια καλή είδηση. Το Βερολίνο γνωρίζει καλά τα μονοπάτια. Και ξέρει πως όλες οι αποφάσεις θα πρέπει να ληφθούν με μέτρο».
«Σε εποχές πανδημίας δεν πρέπει να χάνεις χρόνο», σχολιάζει η Kölner Stadt-Anzeiger: «Την απόφαση για το κλείσιμο των σχολείων επιβάλλει η λογική. Ακόμα κι αν προκύπτουν πολλά πρακτικά ζητήματα η προστασία της ζωής έχει προτεραιότητα. Οι αποφάσεις των αρμοδίων και η συμπεριφορά των πολιτών θα κρίνουν αν εν τέλει θα χαθούν ή θα διασωθούν ζωές. Και θα πρέπει να παραλύσει μια ολόκληρη χώρα; Ναι, αν είναι να προστατευθούν έτσι ζωές τότε θα γίνει ακριβώς αυτό».
Στέφανος Γεωργακόπουλος
</doc>
<doc docid='dw_52768620' lang='ell' type='mono' source='https://www.dw.com/el/el/3600-κρούσματα-στη-γερμανία-κλείνουν-σχολεία/a-52768620' term='κορωνοϊός'>
Μέχρι το βράδυ της Παρασκευής είχαν καταγραφεί περισσότερα από 3.600 κρούσματα σε όλη τη χώρα. Αυτό σημαίνει ότι προστέθηκαν περισσότερα από 800 νέα κρούσματα μέσα σε 24 ώρες. Οκτώ άνθρωποι έχουν χάσει τη ζωή τους στη Γερμανία από τον κορωνοϊό. Οι ειδικοί προειδοποιούν ότι θα έχουμε περαιτέρω διάδοση. Μάλιστα ο διευθυντής του μικροβιολογικού Ινστιτούτου Ρόμπερτ Κοχ, το οποίο έχει επιφορτιστεί με την καταγραφή των κρουσμάτων, επανέλαβε την πρόσφατη προειδοποίηση της Άνγκελα Μέρκελ, επισημαίνοντας ότι με τα σημερινά δεδομένα θα μπορούσαν να εκτεθούν στον ιό και να προσβληθούν από αυτόν έως 50 εκατομμύρια Γερμανοί στα επόμενα δύο χρόνια. Το μόνο καλό νέο, μέχρι στιγμής, είναι ότι το ποσοστό θνησιμότητας στη Γερμανία παραμένει χαμηλό, καθώς δεν ξεπερνά το 0,2%.
Η Πολωνία ανακοίνωσε ότι κλείνει τα σύνορα με τη Γερμανία από την Κυριακή, ενώ το ίδιο κάνει και η Δανία από το μεσημέρι του Σαββάτου. Κλειστά σύνορα και στην Αυστρία, όπου την Πέμπτη  είχε καταγραφεί το πρώτο θανατηφόρο κρούσμα. Στη συνέχεια η αυστριακή κυβέρνηση ανακοίνωσε αυστηρά περιοριστικά μέτρα κλείνοντας, μεταξύ άλλων, σχολεία και εκκλησίες και απαγορεύοντας συναθροίσεις άνω των 100 ατόμων. Από τη Δευτέρα τα εστιατόρια, τα μπαρ και τα καφενεία στην Αυστρία θα κλείνουν στις 3 το μεσημέρι. Σε "καραντίνα" μπαίνει και η Τσεχία η οποία από τη Δευτέρα κλείνει τα σύνορα για τους υπόλοιπους Ευρωπαίους, αλλά απαγορεύει και την έξοδο των αλλοδαπών που διαμένουν μόνιμα στη χώρα.
Γερμανία χωρίς ...σχολεία
Κλειστά σχολεία από τη Δευτέρα και μέχρι τις διακοπές του Πάσχα
Μέχρι το απόγευμα της Τετάρτης η Γερμανίδα υπουργός Παιδείας Άνια Καρλίτσεκ εκτιμούσε ότι δεν έχει νόημα να κλείσουν τα σχολεία λόγω κορωνοϊού, καθώς μία τέτοια απόφαση δεν θα έλυνε το πρόβλημα, αλλά απλώς θα το μετέφερε στους γονείς των μαθητών, που θα έπρεπε να βρουν τρόπο για να κρατήσουν τα παιδιά τους στο σπίτι. Μόνο το κρατίδιο του Ζάαρ είχε κλείσει τα σχολεία, καθώς συνόδευε με τη βορειοανατολική Γαλλία, περιοχή ιδιαίτερα υψηλού κινδύνου. Ωστόσο, μέσα σε 48 ώρες όλα άλλαξαν. Σχεδόν όλα τα κρατίδια της Γερμανίας ανακοίνωσαν την Παρασκευή ότι τα σχολεία θα παραμείνουν κλειστά από την προσεχή Δευτέρα και μέχρι το τέλος των πασχαλινών διακοπών στα μέσα Απριλίου, σε μία προσπάθεια να επιβραδυνθεί η περαιτέρω διάδοση του ιού.
Δεν αποκλείονται ακόμη πιο δραστικά μέτρα. Ήδη οι αρχές του Βερολίνου ανακοίνωσε ότι κλείνουν μπαρ και νυχτερινά κέντρα, σε πρώτη φάση μέχρι τις 20 Απριλίου. Ανοιχτά παραμένουν τα εστιατόρια της γερμανικής πρωτεύουσας. "Φρένο" στη νυχτερινή διασκέδαση αναμένεται να βάλει σύντομα και το Μόναχο. Σε άλλες πόλεις δεν μπαίνει απαγορευτικό στη διασκέδαση, ωστόσο οι τοπικές αρχές απευθύνουν έκκληση στους πολίτες να αποφεύγουν συναθροίσεις, νυχτερινές εξόδους ή ακόμη και επισκέψεις σε εστιατόρια τις επόμενες εβδομάδες.
Χωρίς ποδόσφαιρο η καραντίνα
Και η Μπούντεσλιγκα βάζει λουκέτο μέχρι τον Απρίλιο
Λόγω κορωνοϊού διακόπτεται και η "Μπούντεσλιγκα", το γερμανικό πρωτάθλημα ποδοσφαίρου, τουλάχιστον μέχρι τις 2 Απριλίου. Μάλιστα η γερμανική ποδοσφαιρική ομοσπονδία αποφάσισε, την τελευταία στιγμή, να αναβάλλει ακόμα και τα παιχνίδια του Σαββατοκύριακου για την 26η αγωνιστική του πρωταθλήματος, για τα οποία μέχρι χθες λεγόταν ότι θα διεξαχθούν κανονικά ή έστω χωρίς φιλάθλους. Την Παρασκευή ανακοινώθηκε και το πρώτο κρούσμα του κορωνοϊού στη "Μπούντεσλιγκα". Πρόκειται για τον 20χρονο Λούκα Κίλιαν, παίκτη της Πάντερμπορν. Και μία ακόμη αναβολή: οι δημοτικές αρχές της Νυρεμβέργης απαγόρευσαν τον ποδοσφαιρικό αγώνα της Εθνικής Γερμανίας με την Ιταλία, που είχε προγραμματιστεί για τις 31 Μαρτίου.
Γιάννης Παπαδημητρίου (DPA, tagesschau.de, N-TV)
</doc>
<doc docid='dw_52759456' lang='ell' type='mono' source='https://www.dw.com/el/el/δίχτυ-ασφαλείας-για-τη-γερμανική-οικονομία/a-52759456' term='κορωνοϊός'>
Η Γερμανία «θα αξιοποιήσει όλα τα μέσα προκείμενου να διασφαλίσει τη λειτουργία των επιχειρήσεων και των θέσεων εργασίας» – αυτό είναι το κεντρικό μήνυμα κοινής συνέντευξης τύπου στο Βερολίνο των υπουργών Οικονομικών Όλαφ Σολτς και του υπουργού Οικονομίας Πέτερ Αλτμάιερ.
Οι δύο πολιτικοί ανακοίνωσαν δέσμη άμεσων μέτρων που στοχεύει στη διατήρηση της ρευστότητας των επιχειρήσεων. Το «δίχτυ ασφαλείας», όπως αποκάλεσε το πακέτο ο Όλαφ  Σολτς συμπεριλαμβάνει χρηματοοικονομικές βοήθειες και φορολογικές διευκολύνσεις για εταιρίες που πλήττονται από τις επιπτώσεις του κορωνοϊού.
«Απεριόριστο πλαίσιο εγγύησης δανείων»
Οι υπουργοί Όλαφ Σολτς και Πέτερ Αλτμάιερ στη συνέντευξη του
Επιχειρήσεις που χάνουν παραγγελίες, ξενοδοχεία, στα οποία ακυρώνονται κρατήσεις θα έχουν τη δυνατότητα να αιτούνται επίδομα αναβολής και άλλης οικονομικής βοήθειας σε μορφή δανείων π.χ. για κεφάλαια κίνησης της εκμετάλλευσης. Εκτός αυτού προβλέπονται για τις επιχειρήσεις ελαφρύνσεις σε ό,τι αφορά την προκαταβολή του φόρου εισοδήματος ή και του ΦΠΑ. Ως το τέλος του χρόνου οι εφορίες δεν πρόκειται να κατασχέσουν τραπεζικούς λογαριασμούς επιχειρήσεων που δεν είναι σε θέση να πληρώσουν τους φόρους τους. Επιπλέον η γερμανική βουλή ομόφωνα έδωσε πράσινο φως την Παρασκευή το πρωί σε πρόταση της κυβέρνησης που αφορά την εργασία μειωμένου χρόνου. Επιχειρήσεις που αναγκάζονται να μειώσουν την παραγωγή τους μπορούν να προσφεύγουν ευκολότερα σε αυτό το καθεστώς. Κατά αυτό τον τρόπο το προσωπικό θα έχει το δικαίωμα επιδόματος ανεργίας.
Εκτός αυτού οι υπουργοί Σολτς και Αλτμάιερ ανακοίνωσαν ότι τόσο μεγάλες όσο και μικρομεσαίες εταιρίες θα έχουν τη δυνατότητα να παίρνουν σε σύντομο χρονικό διάστημα και με λιγότερες γραφειοκρατικές διαδικασίες δάνεια. Για αυτό το λόγο επεκτείνεται το πλαίσιο εγγύησης της κρατικής αναπτυξιακής τράπεζας KfW για την παροχή δανείων από ιδιωτικές τράπεζες από 460 δις ευρώ στα 550 δις ευρώ. «Το πλαίσιο εγγυήσεων είναι απεριόριστο» τόνισε ο υπουργός Οικονομικών Όλαφ Σολτς, εμφανώς για να καθησυχάσει τις ανησυχίες που επικρατούν. Τόσο ο κ. Σολτς όσο και ο υπουργός Οικονομίας δεν απέκλεισαν το ενδεχόμενο -εν ανάγκη - το κράτος να γίνει προσωρινά μέτοχος σε επιχειρήσεις στρατηγικής σημασίας. Οι δύο υπουργοί δε απέκλεισαν επίσης εντός του έτους η γερμανική κυβέρνηση να αναγκασθεί να ψηφίσει πρόγραμμα για την τόνωση της οικονομίας.
Ευελιξία στα κριτήρια σταθερότητας;
Η κρατική KfW διαθέτει πάνω από 500 δις ευρώ για την εγγύηση δανείων
Τέλος ο κ. Σολτς αναφερόμενος στην τήρηση των κριτηρίων του Συμφώνου Σταθερότητας της ΕΕ σε περίοδο κορωνοϊού δήλωσε πως όλα τα κράτη μέλη θα πρέπει όπως και η Γερμανία να έχουν τη δυνατότητα να πάρουν τα αναγκαία μέτρα προστασίας τόσο στον υγειονομικό τομέα όσο και στην οικονομία.
«Σε περίπτωση που τα δημοσιονομικά τους περιθώρια δεν το επιτρέπουν», τόνισε, «θα πρέπει να αναζητήσουμε από κοινού τη δυνατότητα προκειμένου να μπορέσουν.» Ο κ. Σολτς κατέστησε όμως σαφές ότι η αντιμετώπιση αυτού του προβλήματος δεν σημαίνει την κατάργηση των κριτηρίων σταθερότητας.
Παναγιώτης Κουπαράνης, Βερολίνο
</doc>
<doc docid='dw_52744471' lang='ell' type='mono' source='https://www.dw.com/el/el/τι-συμβαίνει-με-τον-κορωνοϊό-στην-τουρκία/a-52744471' term='κορωνοϊός'>
Για αρκετά μεγάλο χρονικό διάστημα η τουρκική κυβέρνηση επέμενε ότι στην χώρα δεν έχει καταγραφεί κανένα κρούσμα κορωνοϊού. Το βράδυ της Τρίτης ωστόσο ο υπουργός Υγείας Φαχρεντίν Κότζα ανακοίνωσε στα μέσα ενημέρωσης ότι καταγράφηκε το πρώτο κρούσμα και παράλληλα αναφέρθηκε στα μέτρα που επιβλήθηκαν για τον περιορισμό της εξάπλωσης του ιού. Σήμερα ακολούθησε η ανακοίνωση για το δεύτερο. Είχαν προηγηθεί εβδομάδες συζητήσεων στα μέσα κοινωνικής δικτύωσης, στα οποία πολλοί χρήστες εξέφραζαν την απορία πώς η Τουρκία παρέμενε αλώβητη, από τη στιγμή που έχει κοινά σύνορα με το Ιράν, το οποίο ανήκει στις χώρες με τα περισσότερα καταγεγραμμένα κρούσματα.
Ο υπουργός Υγείας έκανε ότι περνά από το χέρι του για να καθησυχάσει την κοινή γνώμη, λέγοντας ότι η χώρα είναι θωρακισμένη και ότι ένα κρούσμα δεν συνιστά απειλή για τη δημόσια υγεία. Η απουσία αναλυτικής ενημέρωσης για τον κορωνοϊό όμως ενίσχυσε το κλίμα ανασφάλειας σε μεγάλο μέρος του τουρκικού πληθυσμού.
Ο υπουργός Φαχρεντίν Κότζα είπε μεν ότι ο ασθενής επέστρεψε πρόσφατα από ταξίδι στην Ευρώπη, αλλά δεν είπε τίποτα για τη χώρα από την οποία προήλθε ή σε ποια πόλη της Τουρκίας ζει, επικαλούμενος το σεβασμό της ιδιωτικότητα. Αναμενόμενο ότι το γύρο των μέσων κοινωνικής δικτύωσης έκαναν πλήθος σενάρια και διάφορες θεωρίες για τι μπορεί να συμβαίνει πραγματικά με τον ασθενή και το πιθανό κρυφό αριθμό κρουσμάτων στη χώρα.
«Ψυχραιμία, διότι είναι εφικτός ένας περιορισμός της εξάπλωσης»
Άδεια ράφια και στην Κων/πολη
Αρκετοί ειδικοί στην Τουρκία εκτιμούν ότι η χώρα δεν είναι κατάλληλα προετοιμασμένη για να αντιμετωπίσει μια τόσο μεγάλη πρόκληση, όπως η πανδημία του κορωνοϊού. Η Οσλέμ Αζάπ από την Ένωση Τούρκων Ιατρών (TTB) θεωρεί ότι οι μάσκες χειρουργείου σε ιατρικά κέντρα και πανεπιστημιακές κλινικές δεν αρκούν για να καλυφθούν οι ανάγκες. Μιλώντας στην DW η τουρκάλα γιατρός, η οποία είναι μέλος της επιστημονικής επιτροπής του υπουργείου Υγείας, δηλώνει ότι τα 2.000 τεστ για κορωνοϊό που έχουν γίνει μέχρι σήμερα στην Τουρκία είναι υπερβολικά λίγα αν αναλογιστούμε ότι στη Νότια Κορέα έχουν γίνει περίπου 140.000 αντίστοιχα τεστ.
Δεν είναι λίγοι εκείνοι στην Τουρκία που εκφράζουν φόβους για μεγαλύτερο αριθμό κρουσμάτων. Υποπτεύονται μάλιστα ότι οι αρχές δεν ανακοινώνουν τα πραγματικά στοιχεία για να μην καλλιεργηθεί κλίμα ανησυχίας, την ώρα που ο τουρκικός στρατός επιχειρεί στη βόρεια Συρία και το προσφυγικό ζήτημα στα ελληνοτουρκικά σύνορα μονοπωλεί το ενδιαφέρον της κοινής γνώμης.
Την περασμένη εβδομάδα η τουρκική αστυνομία απάντησε στις κατηγορίες που διατυπώθηκαν στα μέσα κοινωνικής δικτύωσης για απόκρυψη στοιχείων γύρω από την πανδημία ανακοινώνοντας, πρώτον ότι ελέγχει σχολιαστικά όσα επιρρίπτονται στις αρχές και δεύτερον ότι είναι αδύνατον να αποσιωπηθεί ένα κρούσμα κορωνοϊού. Από την πλευρά του πάντως ο υπουργός Υγείας  συνέστησε ωστόσο ψυχραιμία στον πληθυσμό διότι, όπως είπε, ένας περιορισμός της εξάπλωσης είναι εφικτός με τη βοήθεια όλων.
Εμινέ Αλγκάν/ Κων/πολη
Επιμέλεια: Στέφανος Γεωργακόπουλος
</doc>
<doc docid='dw_52755727' lang='ell' type='mono' source='https://www.dw.com/el/el/οικονομικά-μέτρα-στήριξης-της-εε-για-τον-κορωνοϊό/a-52755727' term='κορωνοϊός'>
Μετά την Ευρωπαϊκή Κεντρική Τράπεζα χθες και η Κομισιόν σήμερα επιχειρεί να στηρίξει τις προσπάθειες των κυβερνήσεων για τον περιορισμό των οικονομικών επιπτώσεων του κορωνοϊού, που ούτως ή άλλως θα είναι σημαντικές.
Ο Ευρωπαϊκή Επιτροπή κινείται ταυτόχρονα σε δύο μέτωπα, από τη μία ετοιμάζεται να χαλαρώσει τους δημοσιονομικούς κανόνες ώστε να δώσει στις κυβερνήσεις μεγαλύτερα περιθώρια αύξησης των δημόσιων δαπανών, ενώ από την άλλη αναζητεί παντού πρόσθετους πόρους για την στήριξη της πραγματικής οικονομίας. Πρόκειται για τις μικρομεσαίες επιχειρήσεις αλλά και επιχειρήσεις που πλήττονται άμεσα από τον περιορισμό των μετακινήσεων.
Σύμφωνα με την ερμηνευτική εγκύκλιο της Κομισιόν για τους κανόνες δημοσιονομικής σταθερότητας, που θα υποβληθεί τη Δευτέρα στο Εurogroup προς ενημέρωση, οι έκτακτες δημόσιες δαπάνες την υγεία, τις αποζημιώσεις ανεργίας και τη στήριξη των επιχειρήσεων δεν θα υπολογίζονται στον προσδιορισμό του δημόσιου ελλείμματος και του χρέους. Με άλλα λόγια σε περίπτωση υπέρβασης από τα κράτη μέλη των στόχων για τη έλλειμμα και το χρέος, οι Βρυξέλλες δεν θα ζητούν τη λήψη πρόσθετων μέτρων από τις κυβέρνησης.
Επενδύσεις για την αντιμετώπιση των επιπτώσεων του κορωνοϊού
Κλείνουν σχολεία, εστιατόρια, καφέρ, μπαρ και στο Βέλγιο
Επιπλέον η Επιτροπή αναλαμβάνει μια πρωτοβουλία επενδύσεων για την αντιμετώπιση των επιπτώσεων του κορωνοϊού, η οποία θα αποφέρει άμεσα στα κράτη μέλη 25 δισ. ευρώ για τη στήριξη των κλάδων της οικονομίας που πλήττονται ιδιαίτερα.
Τα χρήματα θα προέλθουν από κοινοτικά κονδύλια, τα οποία τα κράτη μέλη δεν κατάφεραν να απορροφήσουν και λογικά θα τα έχαναν, γιατί θα επέστρεφαν στον κοινοτικό προϋπολογισμό. Η Κομισιόν εισηγείται να παραιτηθεί από την  απαίτηση της επιστροφής των χρημάτων, προτείνοντας στα κράτη μέλη να κρατήσουν τα ποσά αυτά και να τα διαθέσουν στα έκτακτα μέτρα αντιμετώπισης των επιπτώσεων του κοιρονοϊού.
Τα παραπάνω μέτρα λαμβάνονται σε μια χρονική στιγμή που ένα μετά το άλλο τα κράτη μέλη λαμβάνουν μέτρα έκτακτη μέτρα για τον περιορισμό των μετακινήσεων και των συναθροίσεων τα οποία θα έχουν μεγάλο κόστος για την ευρωπαϊκή οικονομία. Χθες το βράδυ η βελγική κυβέρνηση ανακοίνωσε ότι από σήμερα μέχρι και τις 3 Απριλίου κλείνουν τα σχολεία σε όλες τις βαθμίδες, τα καφέ, τα εστιατόρια και οι τόποι διασκέδασης. Και όπως συμβαίνει σε παρόμοιες περιπτώσεις οι πολίτες εδώ στο Βέλγιο θορυβημένοι ξεχύθηκαν στα σούπερ-μάρκετ και αγοράζουν τα πάντα
Nίκος Μπέλλος, Βρυξέλλες
</doc>
<doc docid='dw_52752605' lang='ell' type='mono' source='https://www.dw.com/el/el/αυξημένα-μέτρα-για-τον-κορωνοϊό-και-στη-γαλλία/a-52752605' term='κορωνοϊός'>
«Καμία αναβολή στη διεξαγωγή των δημοτικών εκλογών» τις ερχόμενες Κυριακές (15 - 22 Μαρτίου ), από Δεύτερα όμως «κλείνουν τα σχολεία και όλα τα εκπαιδευτικά ιδρύματα». Τις αποφάσεις αυτές μαζί με σειρά «ισχυρών μέτρων» για τον περιορισμό της εξάπλωσης του κορωνοϊού αλλά και «έκτακτων μέτρων για τις επιχειρήσεις και τους εργαζόμενους» ανακοίνωσε ο πρόεδρος Μακρόν με χθεσινοβραδινό Διάγγελμα από το Ελιζέ.
Aπό το διάγγελμα Μακρόν για τον κορωνοϊό
Με 2.876 κρούσματα και 61 νεκρούς η Γαλλία παραμένει στην Ευρώπη, η δεύτερη εστία διάδοσης του ιού μετά την Ιταλία. Την αλλαγή της έως τώρα τακτικής αντιμετώπισης του ιού που ακολουθούσε η Γαλλία, παίρνοντας μέτρα μόνο στις περιοχές (κοντά έξι) που εθεωρούντο εστίες για τον ιό εξήγησε ο πρόεδρος λέγοντας ότι «όλες οι επιστημονικές και υγειονομικές αρχές», τις οποίες συμβουλεύτηκε, τον διαβεβαίωσαν ότι θα «συνεχισθεί η εξάπλωση του ιού και μάλιστα επιταχυνόμενη». Αναγνώρισε ότι πρόκειται για «την σοβαρότερη κρίση υγείας στη Γαλλία εδώ και έναν αιώνα» και κάλεσε τους Γάλλους «να υιοθετήσουν μια ατομική και συλλογική πειθαρχία» για τα μέτρα προφύλαξης και προστασίας, που αποτελούν «μέτρα φραγμού» στη διάδοση του ιού.
Αναγνώρισε επίσης ότι το θέμα της αναβολής ή μη των δημοτικών εκλογών υπήρξε θέμα συζήτησης με τους προέδρους της Βουλής και της Γερουσίας. Αποφασίστηκε τελικά να μην αναβληθούν στο όνομα της «δημοκρατικής συνέχισης». Παράλληλα θα υπάρξει πλήρης εγρήγορση για τη χρήση ατομικών στυλών από τους εκλογείς, τήρηση αποστάσεων και απολύμανση των χώρων.
Τα κυριότερα μέτρα:
Κλείνουν από Δεύτερα και μέχρι νεωτέρας απόφασης οι βρεφονηπιακοί σταθμοί, τα σχολεία, τα κολέγια, τα γυμνάσια και τα πανεπιστήμια. Πρόκειται για 62.000 ιδρύματα και πάνω από 12.000 παιδιά και νέους.
Μια υπηρεσία «φύλαξης παιδιών» θα δημιουργηθεί ανά περιοχή ώστε οι γονείς που εργάζονται στα νοσοκομεία να συνεχίσουν την εργασία τους, έχοντας εξασφαλίσει τη μέριμνα των παιδιών τους.
Με στόχο την ενίσχυση του προσωπικού των νοσοκομείων σε περίπτωση ανάγκης, ορισμένοι φοιτητές ιατρικής ή γιατροί πρόσφατα συνταξιούχοι θα μπορούσαν να επιταχθούν.
Καλούνται οι εταιρείες να «εντείνουν» τη χρήση της τηλεργασίας για τους εργαζόμενους.
Διατηρούνται οι δημόσιες συγκοινωνίες, διότι η διακοπή τους θα μπλόκαρε τα πάντα ακόμα το θέμα της περίθαλψης. Καλούνται όμως οι πολίτες να περιορίσουν τις μετακινήσεις τους στο «άκρως αναγκαίο».
Συνεχίζεται η απαγόρευση για συγκεντρώσεις άνω των 1000 ατόμων.
Υγεία, Ευρώπη και G7
Η Γαλλία είναι η δεύτερη μεγαλύτερη εστία διάδοσης του ιού στην Ευρώπη
Την έκφραση «υγεία ανεξάρτητα του κόστους» υπογράμμισε τρεις φορές ο πρόεδρος στο διάγγελμά του. Τη συνόδευσε έκτακτα μέτρα για τις επιχειρήσεις λέγοντας ότι «δεν μπορούμε στη δοκιμασία της υγείας να προσθέσουμε πτωχεύσεις ». Πολλοί είδαν στη φράση αυτή και ένα μήνυμα προς την Ευρώπη για το ρόλο που η ίδια θα έχει να παίξει στην ελάφρυνση των δημοσιονομικών υποχρεώσεων των κρατών.«Το κράτος θα κάνει τα πάντα, όσο και εάν κοστίσει για να ελαχιστοποιήσει τον αντίκτυπο της επιδημίας στη γαλλική οικονομία» υπογράμμισε.
Ένας «μαζικός μηχανισμός μερικής ανεργίας» που θα δημιουργηθεί άμεσα είναι ένα από τα έκτακτα μέτρα. Βάσει αυτού το κράτος «θα καλύψει πλήρως τις αποζημιώσεις των εργαζομένων που θα υποχρεωθούν να μείνουν στο σπίτι», διατηρώντας έτσι τις θέσεις εργασίας, υποσχέθηκε ο πρόεδρος. Επίσης αναγνωρίζεται η αναβολή της καταβολής των εισφορών και των φόρων για τις επιχειρήσεις που το επιθυμούν, χωρίς ιδιαίτερα δικαιολογητικά και διατυπώσεις. Σύμφωνα με τον πρόεδρο Μακρόν θα πρέπει να δοθεί επίσης μια ευρωπαϊκή απάντηση στην κρίση. Αναφέρθηκε στις τελευταίες αποφάσεις της Ευρωπαϊκής Κεντρικής Τράπεζας, τις οποίες κατά τη γνώμη του «δεν θεωρεί επαρκείς». «Θα πρέπει να πάρει καινούργιες» υπογράμμισε.
«Εμείς Ευρωπαίοι δεν θα επιτρέψουμε την εξάπλωση μιας νέας οικονομικής και χρηματοπιστωτικής κρίσης. Θα αντιδράσουμε δυναμικά και γρήγορα» υπογράμμισε. Ανακοίνωσε ότι εργάζεται για ένα «εθνικό και ευρωπαϊκό σχέδιο ανάκαμψης» σύμφωνα με «τις ευρωπαϊκές προτεραιότητες και δεσμεύσεις». Επίσης στοχεύει να απευθυνθεί σήμερα στον πρόεδρο Τραμπ που προεδρεύει στο G7, προτείνοντάς του «μια εξαιρετική πρωτοβουλία».
Ολυμπία Τσίπηρα, Παρίσι
</doc>
<doc docid='dw_52739889' lang='ell' type='mono' source='https://www.dw.com/el/el/ιταλία-κλειστά-εστιατόρια-και-καταστήματα-λόγω-κορωνοϊού/a-52739889' term='κορωνοϊός'>
Ένα ακόμη βήμα στην προσπάθεια καταπολέμησης του κορωνοϊού στην Ιταλία. Κλείνουν όλα τα καταστήματα εκτός από τα φαρμακεία και τα σούπερ μάρκετ. Ειδική άδεια δίδεται στα καταστήματα καπνών, στα βενζινάδικα και στα περίπτερα για την πώληση εφημερίδων.
Τα νέα αυτά μέτρα θα ισχύσουν για τις επόμενες δεκαπέντε ημέρες σε όλη την ιταλική επικράτεια. Ο στόχος είναι (με το κλείσιμο των καφέ-μπαρ και των εστιατορίων) να μειωθεί ο συνολικός αριθμός των πελατών που κυκλοφορεί. Να μείνουν σπίτι κυρίως οι νέοι, οι οποίοι σε ορισμένες περιπτώσεις δεν σεβάστηκαν τις προηγούμενες αποφάσεις της κυβέρνησης Κόντε.
Ικανοποίηση εκφράζουν πρώτα απ όλα οι περιφέρειες του ιταλικού Βορρά, όπως η Λομβαρδία και το Βένετο. Τα κρούσματα στις περιοχές τους δεν έχουν μειωθεί και υπάρχει φόβος ότι σε λίγο η κατάσταση δεν θα είναι διαχειρίσιμη. Στις μονάδες εντατικής θεραπείας άρχισαν να εισάγονται πλέον και ασθενείς σαράντα ετών, όπως μεταδίδει η δημόσια τηλεόραση της Rai.
Η κυβέρνηση προσπαθεί να μη δημιουργηθεί πανικός
Άδειες οι κεντρικές πλατείες και τα αξιοθέατα της Ρώμης λόγω κορωνοϊού. Εδώ τα σκαλιά της Piazza di Spagna
Μέρος των αναλυτών εκτιμά ότι τα μέτρα αυτά θα έπρεπε, ίσως, να είχαν ληφθεί νωρίτερα, αλλά η μέχρι τώρα απάντηση είναι ότι η κυβέρνηση ήθελε και συνεχίζει να προσπαθεί να μη δημιουργηθεί κλίμα πανικού στην χώρα.
Όσο για τις οικονομικές επιπτώσεις, ο Κόντε διέθεσε 25 δισεκατομμύρια ευρώ για βοήθεια στον κρατικό και στον δημόσιο μηχανισμό.
Και ο Ιταλός υπουργός Εξωτερικών Λουίτζι Ντι Μάιο υπογράμμισε ότι η Ιταλία πρέπει να αλλάξει το Ευρωπαϊκό Σύμφωνο Σταθερότητας σε ό,τι αφορά τις κρατικές βοήθειες προς τις επιχειρήσεις διότι πρόκειται για κατάσταση έκτακτης ανάγκης.
Η κυβέρνηση Κόντε ουσιαστικά ξέρει ότι η χώρα θα αντιμετωπίσει βαθιά οικονομική ύφεση, η οποία ενδέχεται να ξεπεράσει και την χρηματοοικονομική, η οποία ξέσπασε πριν μια δεκαετία. Και ζητά από την Ευρωπαϊκή Ένωση πιο δυναμική, έμπρακτη αλληλεγγύη και στήριξη απ΄ό,τι συνέβη στο παρελθόν.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52738475' lang='ell' type='mono' source='https://www.dw.com/el/el/συνεχίζουν-οι-πτήσεις-από-ευρώπη-προς-βρετανία/a-52738475' term='κορωνοϊός'>
Πολύ προσεκτικά είναι τα βήματα της βρετανικής κυβέρνησης αναφορικά με τα μέτρα κατά του κορωνοϊού.
Ο Μπόρις Τζόνσον συγκάλεσε για τρίτη φορά την ομάδα κρίσεων «Κόμπρα», η οποία αποφάσισε την αλλαγή του καθεστώτος αντιμετώπισης του κορωνοϊού από την φάση της «συγκράτησης» στην φάση της «καθυστέρησης».
Οι αρχές επαφίονται και στην ατομική ευθύνη των βρετανών πολιτών, πριν περάσουν σε πιο αυστηρά μέτρα. Ο υπουργός Οικονομικών, Ρίσι Σουνάκ επανέλαβε ότι ο νέος προϋπολογισμός που κατατέθηκε την Τετάρτη στη Βουλή των Κοινοτήτων περιλαμβάνει ειδικό κονδύλιο 5 δις στερλινών για την αντιμετώπιση του κορωνοϊού, με άμεση δόση 1,5 δις στο εθνικό σύστημα υγείας NHS.
Εντατικοποίηση ιατρικών ελέγχων και εργασία από το σπίτι
Tην ομάδα αντιμετώπισης κρίσεων «Κόμπρα» συγκάλεσε για τον κορωνοϊό ο Μπόρις Τζόνσον
Ο Μπόρις Τζόνσον πρόσθεσε επίσης ότι η Βρετανία δεν πρόκειται να ακολουθήσει το παράδειγμα των ΗΠΑ και να προχωρήσει σε απαγόρευση πτήσεων από την Ευρώπη. Εφόσον εξακολουθήσει η ανοδική τάση της επιδημίας, το επόμενο βήμα για την κυβέρνηση θα είναι το κλείσιμο των σχολείων και η απαγόρευση όλων των πολυπληθών συναθροίσεων.
Προς το παρόν οι αρχές αρκούνται στην εντατικοποίηση των ιατρικών ελέγχων και στην παρότρυνση των επιχειρήσεων να επιτρέψουν την εργασία από το σπίτι στις περιπτώσεις που αυτό είναι εφικτό. Τα κρούσματα κορωνοϊού στη Βρετανία έχουν φθάσει τα 460 με 8 θανάτους.
Η μεγάλη πλειοψηφία των θανάτων ήταν ηλικιωμένοι, πάνω από 80 ετών, με χρόνιες ασθένειες, όπως διαβήτης, υπέρταση και αναπνευστικά προβλήματα. Όλοι φορείς και θύματα είχαν ταξιδέψει προσφάτως στην Κίνα και την Βόρεια Ιταλία.
Μαρία Καστρισιανάκη, Λονδίνο
</doc>
<doc docid='dw_52724258' lang='ell' type='mono' source='https://www.dw.com/el/el/άδ-γεωργιάδης-ελλάδα-γερμανία-πάνε-μαζί/a-52724258' term='κορωνοϊός'>
Τελικά η δυναμική των ελληνογερμανικών σχέσεων αποδείχθηκε ανθεκτικότερη του κορωνοϊού. Με αυτή τη φράση θα μπορούσε να συνοψίσει κανείς το πνεύμα και τις προθέσεις, που κυριάρχησαν στη φιλόξενη αίθουσα συνεδρίων του Γερμανικού Εμπορικού και Βιομηχανικού Επιμελητηρίου στο Βερολίνο, κατά το προχθεσινό Γερμανοελληνικό Επενδυτικό Φόρουμ. Η μάχη όμως με τον νέο ιό συνεχίζεται. Πόσο θα επιβαρύνει μεσοπρόθεσμα το επενδυτικό κλίμα; Πως θα «γράψει» στις επενδύσεις το προσφυγικό; Ο υπουργός Ανάπτυξης και Επενδύσεων ΄Αδωνις Γεωργιαδης επιχειρεί απαντήσεις στο μικρόφωνο της Deutsche Welle.
Ερώτηση: Ως επίλογο από το Γερμανοελληνικό Επενδυτικό Φόρουμ, τι είναι εκείνο που αποκομίζετε;
Απάντηση: Νομίζω ότι τηρουμένων των συνθηκών ήταν ό,τι καλύτερο μπορούσε να γίνει. Ο ομόλογος μου, κύριος Αλτμάιερ, έδωσε πλήρη στήριξη τόσο στις προσπάθειες της κυβέρνησης για το μεταναστευτικό, όσο και στις μεταρρυθμίσεις και την πορεία της ελληνικής οικονομίας. Αντιλαμβάνεστε πόσο σημαντικό είναι ο υπουργός Οικονομίας της Γερμανίας να αναγνωρίζει ότι η ελληνική οικονομία πάει παρά πολύ καλά και ότι οι μεταρρυθμίσεις προχωρούν ταχύτερα από το αναμενόμενο. Ήταν μια πολύ καλή στιγμή για μας. Επίσης ότι παρά τον κορωνοϊο πολλές επιχειρήσεις συμμετείχαν και δεν ακύρωσαν, πράγμα για το οποίο υπήρχε πρέπει να σας πω ανησυχία, δείχνει το αυξημένο ενδιαφέρον για την Ελλάδα.
Ερώτηση: Σε ποιους τομείς μπορούμε να περιμένουμε τώρα άμεσα αποτελέσματα;
Απάντηση: Οι ανανεώσιμες πηγές ενέργειας, η διαχείριση των απορριμμάτων και ο τουρισμός είναι άμεσες επενδύσεις.
«Όλα έχουν παγώσει»
Οι δύο υπουργοί συνεργάστηκαν στενά για την διοργάνωση του Φόρουμ
Ερώτηση: Αναφερθήκατε νωρίτερα στον κορωνοϊό. Πόσο θα επηρεάσει τον επενδυτικό τομέα;
Απάντηση: Θέλω να είμαι ειλικρινής. Αυτήν τη στιγμή όλα έχουν παγώσει. Γιατί οι επενδυτές δεν κάνουν ταξίδια, τα στελέχη των τραπεζών δεν κάνουν ταξίδια. Η οικονομία λειτουργεί στα απολύτως απαραίτητα. Τίποτα πέραν αυτών. Διάφορα επενδυτικά σχέδια τα οποία είχαμε οργανώσει, και μάλιστα και εγκαίνια επενδυτικών σχημάτων, αναβλήθηκαν. Άρα, αυτοί οι δυο μήνες έμειναν αρνητικοί. Αν κρατήσει τόσο λίγο, πιστεύω ότι θα το «χωνέψουμε». Αν κρατήσει παραπάνω, τι να σας πω…
Ερώτηση: Πάντως το καλό πολιτικό κλίμα, όπως φάνηκε προχθες, ευνοεί τις επενδύσεις…
Απάντηση: Κανείς δεν θα μπορούσε να περιμένει τόσο ενθαρρυντικές δηλώσεις από τις χθεσινές, σε όλα τα επίπεδα. Και στο μεταναστευτικό που μας καίει ήταν ξεκάθαροι, αλλά και στις μεταρρυθμίσεις και τις προσπάθειες που κάνει ο ελληνικός λαός τόσα χρόνια. Δεν νομίζω ότι θα μπορούσαν να πουν κάτι παραπάνω.
Ερώτηση: Το μεταναστευτικό επηρεάζει την επενδυτική διάθεση προς την Ελλάδα;
Απάντηση: ´Όχι, διότι όσο φαίνεται ότι η ελληνική κυβέρνηση έχει τον έλεγχο των συνόρων, μπορώ να σας πω ότι λύνει κι ένα πρόβλημα και μια ανησυχία που υπήρχε, γιατί δείχνει ότι η κυβέρνηση είναι αποφασισμένη και πολύ αποτελεσματική. Άρα, δεν θα ανησυχούσα για τις επενδύσεις ως προς το μεταναστευτικό, εφόσον ο κ. Ερντογάν κάνει πίσω κι αυτό σταματήσει. Εάν συνεχιστεί όλο το καλοκαίρι…αλλά δεν το νομίζω. Ούτε την Τουρκία θα συνέφερε κάτι τέτοιο.
Ερώτηση: Είπατε στην ομιλία σας στο φόρουμ ότι υπάρχουν τομείς που δεν έχουν ανακαλυφθεί από την γερμανική επενδυτική επειχειρηματικότητα. Ποιοι είναι αυτοί;
Απάντηση: Η υψηλή τεχνολογία δείχνει ότι στην Ελλάδα έχει μια πολύ υψηλή δυναμική. Και υπάρχουν μερικές μικρές γερμανικές επενδύσεις, αλλά θα μπορούσαν να γίνουν πολύ περισσότερα. Στον τομέα της αγροτικής οικονομίας φαίνεται ότι έχουμε μεγαλύτερα περιθώρια βελτίωσης πολύ καινοτόμων παραγωγικών διαδικασιών. Εδώ θα μπορούσε η Γερμανία να προσφέρει σε τεχνογνωσία και μεγάλη εμπειρία.
Η γερμανίδα καγκελάριος και ο έλληνας πρωθυπουργός στο Γερμανοελληνικό Επενδυτικό Φόρουμ
«Καταπληκτικό εάν έρθει η Μέρκελ στη ΔΕΘ»
Ερώτηση: Στο επενδυτικό φόρουμ διαφάνηκε ότι η κυρία Μερκελ προτίθεται να εγκαινιάσει τη φετινή ΔΕΘ, όπου τιμώμενη χώρα είναι η Γερμανία. Ποιες είναι οι δικές σας πληροφορίες;
Απάντηση: Ξέρω ότι ο υπουργός Οικονομίας Αλτμάιερ θα έρθει, μου το επαναβεβαίωσε, άρα θα έχουμε υψηλόβαθμη εκπροσώπηση. Όμως κι εγώ παρατήρησα ότι όταν ο πρωθυπουργός προσκάλεσε τη κυρία Μερκελ, ευμενώς χειροκρότησε, χαμογέλασε και κούνησε το κεφάλι της. Εάν έρθει η καγκελάριος θα είναι καταπληκτικό!
Ερώτηση: Χθες ο ομόλογός σας είπε ότι εάν έγραφε βιβλίο για τις ελληνογερμανικές σχέσεις, θα έβαζε τον τίτλο «´Ήταν από αγάπη». Εάν το γράφατε εσείς, τι τίτλο θα βάζατε;
Απάντηση: «Ελλάδα-Γερμανία, πάνε μαζί»
Ερώτηση: Σε όλα;
Απάντηση: Παρά τις πολλές μεταξύ μας παρεξηγήσεις των τελευταίων ετών, πιστεύω ότι, μπορεί καμία φορά ο τρόπος των Γερμανών να είναι κάπως περίεργος, γιατί είναι έτσι η φύση τους, όμως αν μετρήσουμε στα αλήθεια ποιος μας στάθηκε πραγματικά, θα διαπιστώσουμε ότι ήταν η Γερμανία.
Ερώτηση: Οφείλουμε δηλαδή χάρη στους Γερμανούς;
Απάντηση: Δεν θα έλεγα τη λέξη χάρη, αλλά τους οφείλουμε αναγνώριση ότι μας στάθηκαν. Και στα Eurogroup τελικά και στο να μείνουμε στο ευρώ μας στάθηκαν και στις επενδύσεις, όπου παρέμειναν στην Ελλάδα και δεν έφυγαν.
Ειρήνη Αναστασοπούλου
</doc>
<doc docid='dw_52733738' lang='ell' type='mono' source='https://www.dw.com/el/el/κορωνοϊός-η-ώρα-της-κριστίν-λαγκάρντ/a-52733738' term='κορωνοϊός'>
Στην μάχη του κορωνοϊού μπαίνει και η Ευρωπαϊκή Κεντρική Τράπεζα. Η επικεφαλής Κριστίν Λαγκάρντ που χειρίστηκε την δημοσιονομική κρίση στο πηδάλιο του Διεθνούς Νομισματικού Ταμείου, καλείται να αποδείξει για μια ακόμη φορά ότι διαθέτει σωστά αντανακλαστικά. Τουλάχιστον οι προσδοκίες είναι μεγάλες. Τα βλέμματα πέφτουν στη σημερινή συνεδρίαση του Διοικητικού Συμβουλίου της Τράπεζας υπό την προεδρία της κυρίας Λαγκάρντ και όλοι περιμένουν ότι θα λάβει έκτακτα μέτρα για την στήριξη της οικονομίας αν και οικονομολόγοι θεωρούν ότι διαθέτει περιορισμένες δυνατότητες.
Χρηματοδοτικά «εμβόλια»
Τι θα μπορούσε όμως να κάνει η ΕΚΤ; Για παράδειγμα θα μπορούσε να αυξήσει το ποσό για την αγορά κρατικών και εταιρικών ομολόγων. Το ποσό των 20 δις ευρώ που προβλέπεται σε μηνιαία βάση είναι σχετικά μικρό. Θα μπορούσε λοιπόν να αυξήσει αυτό το ποσό από 20 σε 30 δις ευρώ. Αναλυτές θεωρούν ότι υπάρχει σχετικό περιθώριο χειρισμών και σε ό,τι αφορά τα αρνητικά επιτόκια που καλούνται να πληρώσουν οι τράπεζες όταν «παρκάρουν» τα χρήματά τους στην ΕΚΤ. Από τον περασμένο Σεπτέμβριο κυμαίνεται στο μείον 0,5% και θεωρητικά θα μπορούσε να μειωθεί ακόμη περισσότερο. Αυτό θα ενέτεινε τις πιέσεις προς τις τράπεζες να τροφοδοτήσουν την αγορά με χρήματα με τη μορφή δανείων για να βοηθήσουν την οικονομία να ξεπεράσει τις δυσκολίες.
Πόσο πιθανό όμως είναι το σενάριο μείωσης των βασικών επιτοκίων; Για την ώρα στον χώρο του ευρώ είναι μηδενικό εδώ και τέσσερα χρόνια. Οικονομολόγοι θεωρούν απίθανο το σενάριο διολίσθησης κάτω του μηδενός. Σε κάθε περίπτωση δεν είναι και τόσο βέβαιο ότι τα ιστορικά χαμηλά επιτόκια θα αναζωογονήσουν την κατανάλωση και θα δώσουν ώθηση στην οικονομία. «Θα πηγαίνατε άραγε πιο συχνά στο εστιατόριο, εάν πέσουν τα επιτόκια ακόμη περισσότερο; Πολύ αμφιβάλλω» είπε πρόσφατα ο επικεφαλής της Μπούντεσμπανκ Γενς Βάιντμαν.
Κορωνοϊός και χρονοδιαγράμματα
Νέα χρηματοδοτικά πακέτα;
Ένα άλλο πιθανό σενάριο αφορά στο πρόγραμμα TLTR (Targeted Longer-Term Refinancing Operations. Στο παρελθόν η ΕΚΤ διέθεσε σε ευρωπαϊκές τράπεζες μακροπρόθεσμα δάνεια με ιδιαίτερα ευνοϊκούς όρους. Αυτά τα δάνεια είναι έτσι διαμορφωμένα ώστε οι τράπεζες να αποκτούν το δέλεαρ για να χορηγούν δάνεια σε επιχειρηματίες και καταναλωτές. Μέσω αυτού του διαύλου οι εθνικές τράπεζες θα μπορούν να βελτιώσουν τα οικονομικά πακέτα βοήθειας σε επιχειρήσεις ή κλάδους που πλήττονται περισσότερο από τον κορωνοϊό. Βέβαια άγνωστο παραμένει πόσο γρήγορα μπορεί να υλοποιηθεί ένα τέτοιο μέτρο. Η εμπειρία προ κορωνοϊού έχει πάντως δείξει ότι η ζήτηση από τις τράπεζες δεν ήταν μεγάλη.
Απομένουν και τα μέτρα που ενδεχομένως να ληφθούν από τις εθνικές τράπεζες. Η γερμανική κυβέρνηση έχει αποφασίσει να δώσει έκτακτα χρηματοδοτικά πακέτα. Το σκηνικό, έτσι όπως διαμορφώνεται, προφανώς ανακατεύει τον προγραμματισμό της Κρίστιν Λαγκάρντ. Μόλις ανέλαβε τον περασμένο Νοέμβριο, είχε διαβεβαιώσει ότι θα επανεξέταζε ενδελεχώς τις επιπτώσεις από την πολιτική του φθηνού χρήματος που επί χρόνια ισχύει όπως και τη χρηματοδοτική της στρατηγική από το 2003.  Μάλιστα τον περασμένο Ιανουάριο είχε διαβεβαιώσει ότι θα κινήσει κάθε πέτρα, όπως είχε πει χαρακτηριστικά για να παρουσιάσει αποτελέσματα μέχρι τέλος του χρόνου. Τώρα βέβαια τα φιλόδοξα χρονοδιαγράμματα της επικεφαλής της ΕΚΤ ανατρέπονται.
Γιερν Μπέντερ / dpa
Επιμέλεια: Ειρήνη Αναστασοπούλου
</doc>
<doc docid='dw_52727228' lang='ell' type='mono' source='https://www.dw.com/el/el/τι-υπάρχει-και-τι-λείπει-από-τα-σουπερμάρκετ/a-52727228' term='κορωνοϊός'>
Κονσέρβες, μακαρόνια, χαρτί τουαλέτας και προπαντός αντισηπτικά. Από φόβο για ελλείψεις στα ράφια των σουπερμάρκετ, λόγω της πανδημίας του κορωνοϊού, πολλοί γερμανοί καταναλωτές επιδίδονται σε αγορές πανικού και γεμίζουν ντουλάπια και αποθήκες. Για πρώτη φορά εδώ και πολλές δεκαετίες οι Γερμανοί διαπιστώνουν έλλειψη ορισμένων προϊόντων στα σουπερμάρκετ και ανησυχούν. Θα υπάρξουν πράγματι ελλείψεις σε ορισμένα προϊόντα αν οι καταναλωτές συνεχίσουν να συγκεντρώνουν με αυτούς τους ρυθμούς προμήθειες για παν ενδεχόμενο;
Οι ειδικοί καθησυχάζουν και απαντούν όχι. Ακόμα και αν τα αντισηπτικά έχουν, και στη Γερμανία, εξαφανιστεί από την αγορά είναι ζήτημα χρόνου μέχρι να επιστρέψουν σε επαρκείς ποσότητες στα ράφια των καταστημάτων, εκτιμούν παρατηρητές του λιανικού εμπορίου. Σύμφωνα με τον Ομοσπονδιακό Σύνδεσμο Γερμανικού Εμπορίου Τροφίμων BVLH οι φωτογραφίες με άδεια ράφια στα μέσα κοινωνικής δικτύωσης δεν είναι ο κανόνας, αλλά η εξαίρεση. Η τροφοδοσία του πληθυσμού είναι διασφαλισμένη, υπόσχεται ο εκπρόσωπος του Γερμανικού Εμπορίου Τροφίμων Κρίστιαν Μπέτχερ.
Όλα τα προϊόντα είναι διαθέσιμα
Προμήθεις για παν ενδεχόμενο
Σύμφωνα με τον εκπρόσωπο Κρίστιαν Μπέτχερ έχει αυξηθεί σημαντικά η ζήτηση τροφίμων μακράς διαρκείας όπως μακαρόνια, ρύζι, αλεύρι και ζάχαρη. Οι περισσότερες αλυσίδες ωστόσο είναι σε θέση να ξαναγεμίσουν πολύ γρήγορα τα ράφια που αδειάζουν. Επειδή το σύστημα ανεφοδιασμού τροφίμων των σουπερμάρκετ είναι ψηφιοποιημένο η αντικατάστασή τους γίνεται σχεδόν σε πραγματικό χρόνο. Διαφορετική είναι η κατάσταση με τα είδη υγιεινής, όπως το χαρτί τουαλέτας. Εκεί η αλυσίδα ανεφοδιασμού λειτουργεί διαφορετικά από ότι στα τρόφιμα, λέει ο εκπρόσωπος του Γερμανικού Εμπορίου Τροφίμων: «Συνήθως τα προϊόντα αυτά δεν παραγγέλλονται άμεσα και έτσι ενδέχεται να υπάρξουν παροδικά ελλείψεις». Το τελευταίο διάστημα έχουν ληφθεί ωστόσο μέτρα έτσι ώστε και εδώ να υπάρξει ο απαραίτητος ανεφοδιασμός στα ράφια, τονίζει ο Σεμπάστιαν Μάιερ διευθύνων σύμβουλος της αλυσίδας καλλυντικών dm.
Το πόσο γρήγορα ένα προϊόν με μεγάλη ζήτηση θα ξαναμπεί την επομένη στο ράφι ή μερικές μέρες αργότερα, εξαρτάται από πολλούς παράγοντες, λέει ο Κρίστιαν Μπέτχερ: Όπως είναι για παράδειγμα το μέγεθος του υποκαταστήματος, η περιοχή στην οποία βρίσκεται και το επίπεδο του τεχνολογικού του εξοπλισμού. Δεν υπάρχουν όμως ελλείψεις. Όλα τα σουπερμάρκετ ανεφοδιάζονται κανονικά υπό την προϋπόθεση ότι οι παραγωγοί ανταποκρίνονται στη ζήτηση. Μέχρι στιγμής όμως δεν έχει ανακοινωθεί για κανένα προϊόν ότι δεν είναι πλέον διαθέσιμο».
Χάνα Βάγκνερ, dpa
Επιμέλεια: Στέφανος Γεωργακόπουλος
</doc>
<doc docid='dw_52721151' lang='ell' type='mono' source='https://www.dw.com/el/el/στόχος-η-επιβράδυνση-της-διάδοσης-του-κορωνοϊού/a-52721151' term='κορωνοϊός'>
Σε συνέντευξη Tύπου το μεσημέρι στο Βερολίνο, η καγκελάριος Άνγκελα Μέρκελ τόνισε ότι ο κεντρικός στόχος των προσπαθειών στη Γερμανία είναι η επιβράδυνση της διάδοσης του κορωνοϊού. Για όσο διάστημα δεν είναι διαθέσιμα εμβόλια ενάντια στην αρρώστια επικρατεί ο κίνδυνος να μολυνθεί το 60% με 70% του πληθυσμού επεσήμανε η καγκελάριος επικαλούμενη εκτιμήσεις ειδικών. Μια επιβράδυνση της εξάπλωσης του κορωνοϊού είναι αναγκαία προκειμένου το σύστημα υγείας να είναι σε θέση να αντιμετωπίσει την πρόκληση.
Όπως ενημέρωσε ο υπουργός υγείας Γενς Σπαν στην ίδια συνέντευξη Τύπου, η Γερμανία διαθέτει 28.000 κλίνες στην εντατική των νοσοκομείων. Το ζητούμενο είναι ο αριθμός των ασθενών που θα έχουν ανάγκη από ειδική περίθαλψη να είναι χαμηλότερος. Τόσο η καγκελάριος όσο και ο υπουργός Υγείας επεσήμαναν τη σημασία της ακύρωσης εκδηλώσεων άνω των 1.000 ατόμων και έκαναν έκκληση στους πολίτες να περιορίσουν τις επαφές τους και τις εξόδους. Μάλιστα η κ. Μέρκελ δεν απέκλεισε την ακύρωση ακόμη και του κομματικού συνεδρίου των Χριστιανοδημοκρατών τέλη Απριλίου στο οποίο πρόκειται να συμμετέχουν 1001 σύνεδροι.
Επίδειξη ελαστικότητας στην ΕΕ
Η υγεία έχει προτεραιότητα επεσήμαναν Α. Μέρκελ και Γ. Σπαν
Αναφερόμενη στη χθεσινοβραδυνή τηλεδιάσκεψη των επικεφαλής των κρατών-μελών της ΕΕ, η καγκελάριος υποστήριξε την απόφαση που πάρθηκε για ελαστικό χειρισμό τόσο των κριτηρίων του Συμφώνου Σταθερότητας και Ανάπτυξης όσο και των κανόνων κρατικής ενίσχυσης προς τα κράτη μέλη. Η Γερμανία στηρίζει επίσης την πρόταση της προέδρου της Κομισιόν Ούρσουλα φον ντερ Λάιεν για την ίδρυση ενός ειδικού ταμείου για την αντιμετώπιση των επιπτώσεων του κορωνοΪού ύψους 25 δις. Εξαιρετικές περιστάσεις απαιτούν σύμφωνα με την καγκελάριο εξαιρετικά μέτρα.
Η εξάπλωση του κορωνοϊού έχει επιπτώσεις και στη γερμανική οικονομία. Τα πρώτα δείγματα ύφεσης είναι αισθητά. Ένας αυξανόμενος αριθμός επιχειρήσεων αντιμετωπίζει προβλήματα ρευστότητας. Προκειμένου να ξεπεραστεί αυτό το πρόβλημα οι υπουργοί Οικονομικών και Οικονομίας Όλαφ Σοτλτς και Πέτερ Αλτμάιερ θα ανακοινώσουν σύμφωνα με την κ. Μέρκελ την Παρασκευή σχετικά μέτρα. Την ίδια ημέρα το απόγευμα θα πραγματοποιηθεί στην καγκελαρία σύσκεψη με εκπροσώπους των εργοδοτών και των συνδικάτων προκειμένου να συζητήσουν περαιτέρω μέτρα για την οικονομία.
Καλύτερα τώρα ένα «οικονομικό σοκ»
Την Παρασκευή ανακοινώνονται μέτρα για τη ρευστότητα των γερμανικών επιχειρήσεων
Ανεξάρτητα από το κόστος η ενίσχυση του υγειονομικού συστήματος της Γερμανίας έχει απόλυτη προτεραιότητα τόνισαν οι επικεφαλής των σημαντικότερων γερμανικών οικονομικών ινστιτούτων. Σε κοινή συνέντευξη Tύπου το πρωί στο Βερολίνο, κάλεσαν την κυβέρνηση να πάρει γρήγορα, στοχευμένα και προσωρινά δραστικά μέτρα προκειμένου να περιοριστεί η εξάπλωση του κορωνοϊού. Παρά το «οικονομικού σοκ» που θα προκαλέσουν αυτές οι αποφάσεις συνιστούν τον «καλύτερο τρόπο», υποστήριξαν, προκειμένου να επανέλθει η οικονομία σύντομα ξανά σε κανονικούς ρυθμούς λειτουργίας.
Οι οικονομολόγοι πρότειναν επίσης ένα πακέτο οικονομικών μέτρων για την στήριξη των επιχειρήσεων. Ο στόχος ενός ισοσκελισμένου δημόσιου προϋπολογισμού δεν θα πρέπει να αποτελέσει εμπόδιο για την κυβέρνηση να πράξει ότι είναι αναγκαίο σε αυτή την κατάσταση. Πάντως για το πρώτο εξάμηνο 2020 αναμένουν ύφεση της γερμανικής οικονομίας.
Παναγιώτης Κουπαράνης, Βερολίνου
</doc>
<doc docid='dw_52721504' lang='ell' type='mono' source='https://www.dw.com/el/el/μπόρις-τζόνσον-τέλος-στη-λιτότητα/a-52721504' term='κορωνοϊός'>
Από το 1992 και τον τότε προϋπολογισμό του Νόρμαν Λαμόντ, της πρώτης μεταθατσερικής περιόδου, έχει να γίνει τέτοιο άνοιγμα στα δημόσια οικονομικά.
Ο νέος Υπουργός Οικονομικών Ρίσι Σουνάκ τερματίζει την δεκάχρονη περίοδο λιτότητας και εξαγγέλλει έργα υποδομής, κυρίως στην βόρεια Αγγλία, άπλετη χρηματοδότηση στο Εθνικό Σύστημα Υγείας, επιπλέον κονδύλια για την αντιμετώπιση του κορωνοϊού, ενίσχυση της επιστημονικής και τεχνολογικής έρευνας και μείωση των συνταξιοδοτικών εισφορών.
Παράλληλα η Τράπεζα της Αγγλίας ανακοινώνει την μείωση των επιτοκίων κατά 0,25% και οι εμπορικές τράπεζες δίνουν ανάσα στους δανειστές με τρίμηνη καθυστέρηση της μηνιαίας αποπληρωμής στεγαστικών δανείων, λόγω της κρίσης του κορωνοϊού.
Ο Πρωθυπουργός Μπόρις Τζόνσον
«Επενδύοντας στην πρωτοπόρα βρετανική έρευνα και τεχνολογία και σε έργα σύγχρονης υποδομής, βάζουμε τα θεμέλια για μια δεκαετία ανάπτυξης για τον κάθε έναν κάτοικο αυτής της χώρας», δήλωσε ο τριανταενιάχρονος Υπουργός Οικονομικών Ρίσι Σουνάκ.
Βεβαίως, οι άπλετες επιδοτήσεις και ο επιπλέον δανεισμός, αυξάνουν το  δημόσιο έλλειμμα. Ο νέος προϋπολογισμός θα μπορούσε να θεωρηθεί ως η πρώτη ενέργεια απόκλισης από τον αυστηρό κανόνα της Ευρωπαϊκής Ένωσης περί του 3% ορίου  ελλείμματος του προϋπολογισμού που ισχύει για όλες τις χώρες της κοινότητας.
Μαρία Καστρισιανάκη, Λονδίνο
</doc>
<doc docid='dw_52718423' lang='ell' type='mono' source='https://www.dw.com/el/el/ντέρμπυ-χωρίς-θεατές-πρωτάθλημα-χωρίς-πρωταθλητή/a-52718423' term='κορωνοϊός'>
To υπερσύγχρονο Telekom Dome, το κλειστό γήπεδο της Βόννης, είναι το καμάρι της ομάδας και ο έκτος παίκτης των Telekom Baskets σε κάθε τους προσπάθεια για διάκριση στην Ευρώπη. Ωστόσο την Τρίτη η ομάδα μπάσκετ της Βόννης φιλοξένησε την ΑΕΚ σε άδειο γήπεδο, μετά το "απαγορευτικό" που επέβαλαν οι αρχές της Βόρειας Ρηνανίας-Βεστφαλίας, λόγω κορωνοϊού. Η ΑΕΚ, βασίλισσα της Ευρώπης μετά την περσινή κατάκτηση του Champions League και νικήτρια στο πρώτο παιχνίδι των δύο ομάδων στην Αθήνα, ήταν το μεγάλο φαβορί, κάτι που επιβεβαίωσε στο παρκέ παίρνοντας τη νίκη με 90-86 και εξασφαλίζοντας την πρόκριση στα πλέι-οφς του φετεινού Champions League.
Με τη φανέλα της ΑΕΚ και πάλι ο Νίκος Ζήσης, μετά από χρόνια στη Γερμανία
"Ήταν ατυχία να παίζουμε χωρίς του φιλάθλους μας ενώ εκτός έδρας είχαμε να αντιμετωπίσουμε μία τόσο φανατισμένη ατμόσφαιρα", δήλωσε μετά το παιχνίδι ο προπονητής της Βόννης Βίλυ Βόιγκτ. Ωστόσο, οι Baskets δεν ψάχνουν για δικαιολογίες και σε ανακοίνωσή τους, μέσω Facebook, συγχαίρουν την ΑΕΚ για την πρόκριση και παραδέχονται ότι τα πολλά λάθη και τα ελάχιστα επιθετικά ριμπάουντς έκαναν τη διαφορά στο χθεσινό παιχνίδι. "Μέχρι τα τελευταία τρία λεπτά όλα μπορούσαν να γίνουν αλλά κάναμε λάθη και τελικά η ΑΕΚ αποδείχθηκε πιο έμπειρη ομάδα", δήλωσε μετά το παιχνίδι ο γκαρντ της Βόννης Γιοσίκο Σαϊμπού.
Άδειες κερκίδες και στο ποδόσφαιρο
Ντέρμπυ με παράδοση: το 1973 ο Γκύντερ Νέτσερ πανηγυρίζει την κατάκτηση του κυπέλου με τη Γκλάντμπαχ με νίκη επί της Κολωνίας
Το "απαγορευτικό" συνεχίζεται και την Τετάρτη στο μεγάλο ντέρμπυ της Ρηνανίας ανάμεσα στη Γκλάντμπαχ και την Κολωνία. Πρόκειται για δύο ομάδες με πολυάριθμο φανατικό κοινό. Υπό κανονικές συνθήκες θα έρχονταν στο γήπεδο δεκάδες χιλιάδες θεατές, όταν μάλιστα η Γκλάντμπαχ κάνει όνειρα για τίτλο στη Μπούντεσλιγκα ενώ η ομάδα της Κολωνίας έχει φιλοδοξίες για έξοδο στην Ευρώπη. Ο διευθύνων σύμβουλος της Κολωνίας Αλεξάντερ Βέρλε δείχνει κατανόηση και δηλώνει στο αθλητικό περιοδικό Kicker ότι "προέχει η υγεία, η δική μας και των οπαδών μας" για να προσθέσει ωστόσο ότι οι άδειες κερκίδες σημαίνουν "μεγάλες οικονομικές απώλειες για όλους, στη χειρότερη περίπτωση μιλάμε για πέντε εντός έδρας παιχνίδια χωρίς θεατές, δηλαδή για ζημιά εκατομμυρίων ευρώ". Τοπικά μέσα ενημέρωσης διερωτώνται πάντως αν η απαγόρευση έχει νόημα, καθώς θεωρείται βέβαιο ότι οι φανατικοί φίλαθλοι μπορεί να μην πάνε στο γήπεδο αλλά δεν θα κλειστούν στο σπίτι και μάλλον θα κατακλύσουν τις μπυραρίες τις περιοχής για να δουν όλοι μαζί, έστω και από την τηλεόραση, την αγαπημένη τους ομάδα.
Λόγω του περίπλοκου διοικητικού συστήματος στη Γερμανία το "απαγορευτικό" δεν επιβάλλεται από την κυβέρνηση του Βερολίνου, αλλά από τις κατά τόπους αρμόδιες υγειονομικές αρχές. Ο υπουργός Υγείας Γιενς Σπαν μπορεί απλώς να διατυπώσει "συστάσεις", οι οποίες όμως δεν τηρούνται πάντοτε. Για παράδειγμα, η Ουνιόν Βερολίνου, μία ακόμη ομάδα της Bundesliga με φανατικό κοινό, ανακοίνωσε ότι η συνάντηση με τη Μπάγερν Μονάχου το Σάββατο στο Βερολίνο θα γίνει κανονικά και με θεατές. Ο υπουργός Υγείας εξέφρασε την "έκπληξή του" για την επιμονή της Ουνιόν, υπενθυμίζοντάς ότι "βρισκόμαστε σε μία περίοδο που χρειάζεται κοινή και ενιαία αντιμετώπιση".
"Λουκέτο" στο πρωτάθλημα χόκεϊ
Κατάμεστο γήπεδο σε παλαιότερο ντέρμπυ του χόκεϊ ανάμεσα στην Κολωνία και το Μόναχο
Ακόμα πιο δραστική λύση επέλεξε η διοργανώτρια αρχή του πρωταθλήματος χόκεϊ επί πάγου. Πρόκειται για ένα από τα πιο δημοφιλή αθλήματα στη Γερμανία, η κανονική περίοδος του πρωταθλήματος μόλις έληξε με επικεφαλής την ομάδα του Μονάχου και σήμερα θα άρχιζαν τα πλέι-οφς. Ωστόσο την Τρίτη το απόγευμα οι διοργανωτές ανακοίνωσαν ότι το πρωτάθλημα διακόπτεται, τα πλέι-οφς ακυρώνονται και δεν πρόκειται να ανακηρυχθεί πρωταθλητής για το 2020.
"Λυπούμεθα πολύ για τις ομάδες, τους χορηγούς και ιδιαίτερα για τους φιλάθλους μας αλλά μετά τις τελευταίες εξελίξεις πρέπει να επιδείξουμε αίσθημα ευθύνης", ανέφερε ο επικεφαλής της ομοσπονδίας χόκεϊ Τζέρνοτ Τρίπκε. Η πρωτοπόρος της βαθμολογίας ομάδα του Μονάχου αποδέχθηκε την απόφαση, επισημαίνοντας ότι "υπό αυτές τις συνθήκες είναι δίκαιο να μην ανακηρυχθεί πρωταθλητής για τη φετεινή σεζόν". Γνώστες του αθλήματος δηλώνουν σε γερμανικά ΜΜΕ ότι τα άδεια γήπεδα δεν αποτελούν εναλλακτική λύση γιατί σε αυτή την περίπτωση οι ομάδες θα είχαν μόνο έξοδα από τη διεξαγωγή των αγώνων, χωρίς να μπορούν να αποκομίσουν και τα αντίστοιχα έσοδα.
Γιάννης Παπαδημητρίου (DPA, Kicker.de)
</doc>
<doc docid='dw_52713987' lang='ell' type='mono' source='https://www.dw.com/el/el/h-kίνα-ο-αραβικός-κόσμος-και-το-πετρέλαιο/a-52713987' term='κορωνοϊός'>
Η Κίνα τις τελευταίες μέρες μπορεί να χαίρεται για δύο λόγους. Από τη μια πλευρά οι υγειονομικές αρχές αναφέρουν ότι ο αριθμός των κρουσμάτων κορωνοϊού εμφανίζεται στα χαμηλότερα επίπεδα μέχρι τώρα. Τις τελευταίες ημέρες έχουν υπάρξει μόνο 40 νέα κρούσματα, με την τάση να καταγράφεται σταθερή με τάσεις μείωσης. Ο αριθμός των θανάτων είναι επίσης χαμηλότερος σε σχέση με τον Ιανουάριο βάσει της τελευταίας ιατρικής ανακοίνωσης της Δευτέρας.
Από την άλλη πλευρά, η δεύτερη καλή είδηση αφορά τις αγορές πετρελαίου: μετά την αποτυχία των διαπραγματεύσεων Ρωρίας και OPEC (Οργανισμός Εξαξωγών Πετρελαιοπαραγωγών Χωρών) για τη μείωση της παραγωγής πετρελαίου, η τιμή του μαύρου χρυσού στις αρχές της εβδομάδας έπεσε στο χαμηλότερο επίπεδο εδώ και 30 χρόνια. Γίνεται μάλιστα λόγος για έναν πόλεμο τιμών μεταξύ Ρωσίας και Σαουδικής Αραβίας. Η Σαουδική Αραβία σκοπεύει να αυξήσει την παραγωγή τους προσεχείς μήνες αγγίζοντας το ρεκόρ των 12 εκατομμυρίων βαρελιών την ημέρα σύμφωνα με το Bloomberg.
Από το φθηνότερο πετρέλαιο δεν επωφελούνται όμως μόνο οι Ευρωπαίοι. Μεγάλο μέρος του όγκου παραγωγής θα συνεχίσει να πηγαίνει στην Κίνα. Παρά τον ρωσικό ανταγωνισμό η Σαουδική Αραβία κατάφερε πέρυσι να πουλήσει στην Κίνα μεγαλύτερες ποσότητες πετρελαίου. Αν η τάση συνεχιστεί, αναμένεται να τονώσει ακόμη περισσότερο τις ήδη καλές σχέσεις της Κίνας με αραβικές χώρες και ιδίως με τη Σαουδική Αραβία. Άλλωστε η Κίνα είναι ο μεγαλύτερος εισαγωγέας πετρελαίου παγκοσμίως.
«Βusiness first»
O πρόεδρος της Κίνας Σιζινπίνγκ με τον πρίγκηπα Μοχάμαντ μπιν Σαλμάν της Σαουδικής Αραβίας (2019)
Η Κίνα έχει συνάψει συμφωνίες εταιρικής σχέσης με 15 χώρες στη Μέση Ανατολή. Οι συμφωνίες αυτές είναι κυρίως οικονομικού χαρακτήρα. «Το μότο της Κίνας είναι: Business first» αναφέρει στη DW ο ειδικός σε θέματα Μέσης Ανατολής Κέβιν Λιμ από το Πανεπιστήμιο του Τελ Αβίβ. «Η ηγεσία του κινεζικού κράτους στηρίζεται σε σχέσεις με καθαρά οικονομικό προσανατολισμό. Οι σχέσεις αυτές συνάπτονται με χώρες εντελώς διαφορετικού πολιτικού προσανατολισμού».
Επίσης η Κίνα συμμετέχει στη Μέση Ανατολή και στρατιωτικά με μεγάλη ωστόσο προσοχή. Για παράδειγμα, πέρυσι είχε πραγματοποιήσει κοινή ναυτική άσκηση με τη Σαουδική Αραβία και είχε στρατιωτική παρουσία στον Κόλπο του Ομάν τον Δεκέμβριο του 2019. Μέχρι στιγμής το Πεκίνο κρατά πάντως αποστασιοποιημένη θέση και δεν εμπλέκεται στις τοπικές αντιπαλότητες στη Μέση Ανατολή. Αναφορικά με τον ανταγωνισμό Ιράν και Σαουδικής Αραβίας, δύο περιφερειακών δυνάμεων στην περιοχή, δεν παίρνει θέση υπέρ καμιάς. Για το Πεκίνο και οι δύο αυτές χώρες αποτελούν δύο από τους σημαντικότερους εμπορικούς εταίρους της. «Το Πεκίνο προσέχει πολύ ώστε να μην εμπλακεί στις μεταξύ τους διενέξεις» εκτιμά μελέτη της δεξαμενής σκέψης European Council on Foreign Relations.
H Κίνα ως εμπορικός εταίρος στη Μέση Ανατολή
To Nτουμπάι στα Ηνωμένα Αραβικά Εμιράτα είναι σημαντικός εμπορικός κόμβος για την Κίνα
Η Κίνα ενδιαφέρεται κατά κύριο λόγο να συνάψει οικονομικές σχέσεις και δεν το κρύβει. Η Σ. Αραβία είναι ο βασικότερος εμπορικός εταίρος της στη Δυτική Ασία ενώ η Κίνα είναι ο σημαντικότερος εμπορικός εταίρος της Σ. Αραβίας παγκοσμίως. Οι κινεζικές κατασκευαστικές εταιρείες παίζουν σημαντικό ρόλο στα έργα υποδομής στη Σ. Αραβία. Η Κίνα έχει επίσης καλές σχέσεις και με τα Ηνωμένα Αραβικά Εμιράτα με σημαντικό εμπορικό κόμβο το λιμάνι του Ντουμπάι. Τα Ηνωμένα Αραβικά Εμιράτα αποτελούν και σημαντικό κόμβο για τη φιλόδοξη κινεζική πρωτοβουλία του νέου Δρόμου του Μεταξιού (Βeld and Road Initiative). H Kίνα επίσης εστιάζει σε επενδυτικά προγράμματα και προγράμματα διασύνδεσης εμπορικών δρομολογίων στην Αίγυπτο και συμμετέχει στην ανάπτυξη ενός νέου λιμανιού στην Ερυθρά Θάλασσα όπως επίσης και στη βιομηχανική ζώνη στη δυτική ακτή της διώρυγας του Σουέζ. Καλές σχέσεις το Πεκίνο επιδιώκει και με το Ισραήλ ιδιαίτερα στον τομέα των νέων τεχνολογιών, στον τομέα της ασφάλειας και τις αντιτρομοκρατικής δράσης. Βέβαια οι καλές σχέσεις με το Ισραήλ δεν αποτρέπουν το Πεκίνο από το να διατηρεί παράλληλα καλές σχέσεις συνεργασίας και με το Ιράν. Το πετρέλαιο του Ιράν θεωρείται σημαντικής αξίας για τον κινεζικό ενεργειακό εφοδιασμό.
Από την άλλη πλευρά σε πολιτικό επίπεδό η Κίνα εμφανίζεται συγκρατημένη στην ευρύτερη περιοχή της Μέσης Ανατολής. Για παράδειγμα αν και βοήθησε τη συριακή κυβέρνηση κατά τη διάρκεια του εμφυλίου, στη συνέχεια εμφανίστηκε συγκρατημένη. Ως προς το Ιράν, αν και το ενθάρρυνε στις διαπραγματεύσεις για την πυρηνική συμφωνία, τήρησε αποστάσεις. Ταυτόχρονα όμως το Πεκίνο γνωρίζει καλά ότι με την αποχώρηση των ΗΠΑ από τη Μέση Ανατολή δημιουργείται ένα νέο κενό εξουσίας που πρέπει να καλυφθεί. «Αλλά ως προς αυτό η Κίνα δεν έχει αποφασίσει ακόμη τι ρόλο θέλει να παίξει» εκτιμά ο Λιμ. «Στο Πεκίνο επί του παρόντος δεν υπάρχει πολιτική βούληση για να αναλάβει πολιτική δράση.
Kέρστεν Κνιπ
Επιμέλεια: Δήμητρα Κυρανούδη
</doc>
<doc docid='dw_52717932' lang='ell' type='mono' source='https://www.dw.com/el/el/δεν-έχει-νόημα-το-κλείσιμο-των-σχολείων/a-52717932' term='κορωνοϊός'>
Όπως και σε άλλες χώρες του κόσμου, έτσι και στη Γερμανία ο αριθμός των κρουσμάτων από τον κορωνοϊό συνεχώς αυξάνεται, ενώ έχουν καταγραφεί ήδη και δύο νεκροί. Η διαχείριση του προβλήματος γίνεται από τον ομοσπονδιακό υπουργό Υγείας Γενς Σπαν, τον επικεφαλής του Ινστιτούτου Ρόμπερτ Κοχ Λόταρ Βίλερ σε συνεργασία με τους υπουργούς Υγείας των κρατιδίων. Στόχος η επιβράδυνση της μετάδοσης του ιού με την λήψη μέτρων, όπως η απαγόρευση συναθροίσεων με πάνω από 1000 συμμετέχοντες.
«Δειγματοληπτικοί έλεγχοι στα σχολεία»
Ο Καρλ Λάουτερμπαχ από το SPD δεν είανι σίγουρος εάν το κλείσιμο των σχολείων φέρνει αποτέλεσμα
Τι γίνεται όμως με τα σχολεία;  Είναι ένα εύλογο ερώτημα των γονέων που αναρωτιούνται, γιατί δεν έχουν κλείσει τα σχολεία, στα οποία συχνά φοιτούν πάνω από 1000 παιδιά, και όπου σε μια τάξη συγχρωτίζονται γύρω στα 30 παιδιά. Το ερώτημα έθεσε δημοσιογράφος της Γερμανικής Ραδιοφωνίας DLF στον Καρλ Λάουτερμπαχ, εμπειρογνώμων σε θέματα υγείας από το Σοσιαλδημοκρατικό κόμμα, ο ίδιος γιατρός στο επάγγελμα.
«Στα σχολεία έχουμε ένα άλλο πρόβλημα» επισημαίνει ο ειδικός. «Δεν ξέρουμε στην πραγματικότητα, πόσα μικρά παιδιά έχουν μολυνθεί από τον ιό, ιδιαίτερα σε περιοχές της Ρηνανίας Βεστφαλίας, όπου το ποσοστό των κρουσμάτων είναι υψηλό, και δεν ξέρουμε επίσης εάν και πως τα παιδιά μπορούν να μεταδώσουν τον ιό στους μεγάλους. Ξέρουμε ότι μπορούν να μολυνθούν τα ίδια, αλλά όχι εάν είναι φορείς. Γι αυτό θα ήταν απαραίτητοι δειγματοληπτικοί έλεγχοι στα σχολεία σε περιοχές που έχουν πληγεί ιδιαίτερα αλλά και σε γονείς, έτσι ώστε να μάθουμε, εάν τα παιδιά μπορούν να κολλήσουν τους γονείς τους. Δηλαδή, εάν διαπιστώσουμε ότι πολλά παιδιά έχουν μολυνθεί αλλά οι γονείς τους όχι, τότε η πιθανότητα είναι μεγάλη ο νέος ιός να μην μεταδίδεται σε γονείς και σε άλλους. Υπό αυτήν την έννοια μια συνολική απαγόρευση λειτουργίας των σχολείων δεν θεωρώ ότι έχει νόημα διότι δεν μπορούμε να θεωρήσουμε δεδομένο ότι υπάρχει κίνδυνος στα σχολεία. Αλλά θα πρέπει να το ξεκαθαρίσουμε επειγόντως».  «Στην Ιταλία έχει νόημα»
Λήψη δειγμάτων ακόμη και μέσα από το αυτοκίνητο
Βέβαια, στην Ιαπωνία, την Ιταλία και από σήμερα στην Ελλάδα, οι αρχές προχώρησαν σε αυτό το μέτρο, με την ελπίδα ότι θα επιτύχουν επιβράδυνση της μετάδοσης του ιού. Ο Καρλ Λάουτερμπαχ δεν θεωρεί τις δύο πρώτες χώρες πρότυπα στην αντιμετώπισης της επιδημίας.
«Το ερώτημα είναι, εάν όντως επιτυγχάνεται έτσι επιβράδυνση» δθιερωτάται. «Σε κάθε περίπτωση, στην Ιταλία το μέτρο έχει νόημα. Γιατί όταν νεκρώνει η δημόσια ζωή και οι γονείς είναι στο σπίτι, τί νόημα έχει να πηγαίνουν τα παιδιά στο σχολείο; Η δική μας κατάσταση είναι διαφορετική. Εάν κλείσουμε τα σχολεία, θα οδηγούσαμε στο πάγωμα μεγάλο τμήμα του τομέα εργασίας. Χρειάζονται πειστικά επιχειρήματα για κάτι τέτοιο. Ένας συνάδελφός μου είπε ότι τώρα δεν χρειαζόμαστε διακοπές λόγω κορωνοϊού. Το κλείσιμο των σχολείων θα είχε όντως νόημα εάν διαπιστώσουμε ότι πολλά παιδιά έχουν μολυνθεί».  DLF / Γιεργκ Μίνχενμπεργκ
Επιμέλεια: Ειρήνη Αναστασοπούλου
</doc>
<doc docid='dw_52712576' lang='ell' type='mono' source='https://www.dw.com/el/el/κορωνοϊός-και-ιστορίες-συνωμοσίας/a-52712576' term='κορωνοϊός'>
Θεωρία συνωμοσίας 1: ο κορωνοϊός δημιουργήθηκε σε εργαστήριο από την κινεζική κυβέρνηση ή σε κάποια αμερικανική στρατιωτική βάση ως βιολογικό όπλο. Θεωρία συνωμοσίας 2: οι Αλβανοί δεν προσβάλλονται από τον κορωνοϊό διότι έχουν εξαιρετικά ανθεκτικό ανοσοποιητικό σύστημα χάρη στο DNA τους. Θεωρία συνωμοσίας 3: ο πρωθυπουργός της Βουλγαρίας Μπόικο Μπορίσοφ έχει μια μυστηριώδη, ισχυρή αύρα που μπορεί να κρατήσει μακριά τον θανατηφόρο ιό – τάδε έφη μια μελλοντολόγος στην κρατική βουλγαρική τηλεόραση.
Αναρίθμητα σενάρια επιστημονικής φαντασίας κυκλοφορούν τελευταία, όχι μόνο στα μέσα κοινωνικής δικτύωσης αλλά και σε καθιερωμένα ΜΜΕ. Άλλοτε είναι απλώς αστεία, άλλοτε όμως μπορούν να γίνουν επικίνδυνα.  H youtuber Ντάνα Άσλεϊ, με εκατοντάδες χιλιάδες follower ανά τον κόσμο, υποστήριξε επίσης δημόσια ότι ο κορωνοϊός συνδέεται με το κινεζικό τεχνολογικό δίκτυο 5G. Με τον κορωνοϊό η CONVID-19 να μονοπωλεί εδώ και εβδομάδες τις ειδήσεις διεθνώς ήταν ίσως αναμενόμενη η έξαρση των θεωριών συνωμοσίας. Μέχρι και ο Παγκόσμιος Οργανισμός Υγείας έφτιαξε ιστοσελίδα, όπου ειδικοί αποκρούουν αντίστοιχες θεωρίες, ισχυρισμούς και λανθασμένες πληροφορίες για τη θεραπεία του.
Οι θεωρίες συνομωσίες έχουν μακρά ιστορία
Θεωρίες συνωμοσίας που συνδέονταν με πανδημίες υπήρχαν ήδη από τον Μεσαίωνα
Ιστορικά το ξέσπασμα μιας πανδημίας συνοδευόταν πάντα από φήμες ή θεωρίες συνωμοσίας. Σύμφωνα με τον Μίχαελ Μπούτερ, καθηγητή στο Πανεπιστήμιο του Τύμπινγκεν, πολλοί τείνουν να ισχυρίζονται ότι πάντα πίσω από τα μεγάλα δεινά κρύβεται μια παράνομη ομάδα ανθρώπων που σχεδιάζει να πάρει την εξουσία ή να ελέγξει ή ακόμη να καταστρέψει τον πλανήτη. Αντίστοιχες θεωρίες έχουν υπάρξει πολλές ανά τους αιώνες. Για την πανούκλα που είχε ξεσπάσει τον 14ο αιώνα, είχαν στοχοποιηθεί οι Εβραίοι ως υπαίτιοι, πολύ απλά γιατί η ασθένεια δεν μπορούσε ακόμη να εξηγηθεί επιστημονικά.
Αντίστοιχη περίπτωση ήταν η θανατηφόρα «ισπανική γρίπη» που σκότωσε πάνω από 20 εκατομμύρια ανθρώπους μεταξύ 1918 και 1920, καθιστώντας την πιο θανατηφόρα κι από τον Α´ Παγκόσμιο Πόλεμο. Τα αίτια της ισπανικής γρίπης παρέμειναν για πολλά χρόνια ανεξιχνίαστα. Κάποιοι όμως πίστευαν ότι ο ιός της ισπανικής γρίπης είχε κατασκευαστεί σε γερμανικά εργαστήρια με στόχο να γίνει φονικό όπλο. Και η μετάδοση του AIDS στη δεκαετία του 80 είχε προκαλέσει αντίστοιχο πανικό. Στη Σοβιετική Ένωση η μυστική υπηρεσία KGB είχε συμβάλει στη διάδοση της φήμης ότι ο ιός HIV ήταν κατασκεύασμα των Αμερικανών ώστε να χρησιμοποιηθεί ως βιολογικό όπλο και ότι είχε δοκιμαστεί σε φυλακισμένους, ομοφυλόφιλους και κάποιες φυλές της Αφρικής. Ωστόσο με την κατάρρευση της Σοβιετικής Ένωσης κατέρρευσε και αυτή η θεωρία συνωμοσίας. Ήδη από τα μέσα της δεκαετίας του 90 το AIDS είχε τεθεί υπό έλεγχο. Και ο ιός Έμπολα που εμφανίστηκε στην Αφρική αργότερα θεωρήθηκε από κάποιους ως εργαστηριακό κατασκεύασμα -για μια ακόμη φορά- των ΗΠΑ.
Η ψηφιακή εποχή ευνοεί τα fake news
Βιολογικό όπλο των Κινέζων ο CONVID-19 -αυτό υποστηρίζει μια από τις θεωρίες συνομωσίας για τον κορωνοϊό
Με το ξέσπασμα του κορωνοϊού βγήκαν και πάλι στην επιφάνεια αντίστοιχα σενάρια. Ωστόσο όλες αυτές οι θεωρίες συνομωσίας είναι απλά αποκυήματα της φαντασίας και δεν συνοδεύονται από επιστημονική τεκμηρίωση. Tα σενάρια αυτά συνήθως συμπίπτουν με την πρώτη φάση της εξάπλωσης ενός νέου ιού που ακόμη δεν έχει τεθεί ιατρικά υπό έλεγχο. Το διαδίκτυο και τα διάφορα fora συζητήσεων και αναρτήσεων συμβάλουν στον πολλαπλασιασμό και τη γρήγορη διασπορά ψευδών ειδήσεων αλλά και θεωριών συνωμοσίας. Στην ψηφιακή εποχή όλα αυτά τα ευφάνταστα σενάρια μπορούν πολύ γρήγορα να γίνουν viral. Σε ένα τέτοιο περιβάλλον φημών και παραπληροφόρησης το μόνο σίγουρο είναι ότι και ο κορωνοϊός, όπως και άλλοι ιοί, πρέπει να αποτελούν αντικείμενο επιστημονικής μελέτης. Στο πλαίσιο αυτό η πρόληψη και οι συστάσεις των ειδικών είναι τα μόνα εργαλεία αντιμετώπισής του.
Κρίστοφερ Νέρινγκ
Επιμέλεια: Δήμητρα Κυρανούδη
</doc>
<doc docid='dw_52702498' lang='ell' type='mono' source='https://www.dw.com/el/el/δύο-θάνατοι-από-κορωνοϊό-στη-γερμανία/a-52702498' term='κορωνοϊός'>
Οι αρχές ανακοίνωσαν χθες τα πρώτα θύματα του κορωνοϊού σε γερμανικό έδαφος και συγκεκριμένα στο κρατίδιο της Βόρειας Ρηνανίας-Βεστφαλίας. Πρόκειται για έναν άνδρα 78 ετών και μια γυναίκα 89 ετών, οι οποίοι είχαν ήδη επιβαρυμένη υγεία. Ο μεν άνδρας είχε προβλήματα με τη καρδιά και διαβήτη, η μεν γυναίκα πνευμονία. Την περασμένη Κυριακή είχε ανακοινωθεί από τις αιγυπτιακές αρχές ο θάνατος ενός 60χρονου γερμανού τουρίστα, ο οποίος είχε προσβληθεί από τον ιό και υπέκυψε σε κλινική της Αιγύπτου.
Τα κρούσματα στη Γερμανία αγγίζουν πλέον σχεδόν τα 1.200 και ο υπουργός Υγείας Γενς Σπαν παρότρυνε τα γερμανικά κρατίδια να προχωρήσουν σε απαγόρευση όλων των διοργανώσεων με χίλια άτομα και πάνω, όπως έπραξε πρόσφατα η Γαλλία. Την ίδια στιγμή δρομολογείται για προληπτικούς λόγους η διεξαγωγή αναμετρήσεων της Bundesliga με άδειες κερκίδες. Όπως ανακοινώθηκε το ματς της Gladbach κόντρα στη Κολωνία θα διεξαχθεί αύριο το απόγευμα χωρίς την παρουσία φιλάθλων. Το ίδιο ισχύει και για την αναμέτρηση BVB Dortmund εναντίον της Schalke τo Σάββατο. Μόλις λίγες μέρες νωρίτερα οι γαλλικές αρχές ανακοίνωσαν ότι το ματς της Champions League μεταξύ Paris St. Germain και Borussia Dortmund αύριο στο Παρίσι θα διεξαχθεί «κεκλεισμένων των θυρών».
Εξετάζονται σενάρια για εργασία εξ αποστάσεως
Πολλοί θα προτιμούσαν να δουλεύουν από το σπίτι
Την ώρα που όλα τα αντισηπτικά έχουν σχεδόν εξαφανιστεί από την αγορά και όπου εμφανίζονται πωλούνται μέσα σε λίγα λεπτά, ο υπουργός Υγείας προετοιμάζει τη γερμανική κοινή γνώμη για περιορισμούς στην καθημερινότητα, οι οποίοι, όπως τόνισε, «θα έχουν διάρκεια αρκετών μηνών». «Στόχος μας είναι να επιβραδύνουμε το ρυθμό εξάπλωσης. Και για να το επιτύχουμε χρειαζόμαστε τη συμβολή όλων των πολιτών. Ο καθένας από μας πρέπει να εξετάσει όλα τα ενδεχόμενα. Από τον περιορισμό των ταξιδιών μέχρι την εργασία από το σπίτια».
Εκτός από την τοποθέτηση αντισηπτικών σε εισόδους και εξόδους κτηρίων, πολλές γερμανικές εταιρίες προετοιμάζονται για τα… χειρότερα και εξετάζουν πλέον σενάρια εργασίας εξ αποστάσεως, έτσι ώστε να μειωθούν όσο το δυνατόν οι μετακινήσεις και να περιοριστεί η μετάδοση του ιού.
Δημοσκόπηση της PriceWaterHouse στη Γερμανία που είδε σήμερα το φως της δημοσιότητας δείχνει ότι πολλοί εργαζόμενοι θα προτιμούσαν να εργάζονται από το σπίτι. Πιο συγκεκριμένα το 38% των ερωτηθέντων θα ήθελαν να τους δοθεί από τους εργοδότες περισσότερες δυνατότητες εργασίας από το σπίτι, ενώ το 33% δηλώνει πως το επόμενο διάστημα θα αποφύγει συνέδρια και διοργανώσεις. Στον αντίποδα μόλις το 25% των ερωτηθέντων δηλώνει ότι δεν φοβάται μια προσβολή από τον κορωνοϊό.
Στέφανος Γεωργακόπουλος (dpa)
</doc>
<doc docid='dw_52704774' lang='ell' type='mono' source='https://www.dw.com/el/el/κορωνοϊός-προστατευμένη-ζώνη-όλη-η-ιταλία/a-52704774' term='κορωνοϊός'>
Η Ιταλία σε μια νέα εντελώς πραγματικότητα: Όλη η χώρα είναι πλέον μια «προστατευμένη ζώνη», μία zona protetta, όπως είπε ο Ιταλός πρωθυπουργός Τζουζέπε Κόντε. H δέσμη μέτρων ονομάσθηκε «Eγώ μένω σπίτι» (Ιo resto a casa) και το μήνυμα είναι σαφές: Καταβάλλεται μία τεράστια προσπάθεια για να περιοριστεί η εξάπλωση του ιού. Μπορεί πλέον να βγει κανείς από το σπίτι του μόνο για λόγους υγείας, για να πάει στην δουλειά ή για άλλα έκτακτα περιστατικά.
Προς το παρόν στην ιταλική πρωτεύουσα πάντως δεν είναι αισθητή η παρουσία αστυνομικών και καραμπινιέρων στους δρόμους. Βάσει του νόμου βέβαια μπορούν να σταματούν τους οδηγούς αυτοκινήτων και τους πεζούς και να τους ρωτούν γιατί βρίσκονται εκτός σπιτιού. Ο κάθε ιταλός καλείται με υπεύθυνη δήλωση να εξηγήσει αν πηγαίνει στην δουλειά, σε φαρμακείο ή όπου αλλού, αναλαμβάνοντας και την σχετική ευθύνη.
Ψύχραιμοι παραμένουν οι Ιταλοί
Υπάρχουν ηλικιωμένοι που μένουν μέσα στο σπίτι και τα παιδιά τους αφήνουν τα ψώνια στην εξώπορτα, ώστε να αποφεύγουν τον κίνδυνο μετάδοσης. Έστω όμως και αν πρόκειται για μία κατάσταση που προκαλεί μεγάλη ανησυχία, ο πανικός δεν έχει κυριεύσει τους Ιταλούς.
Βενετία: Οι σερβιτόροι στέκονται ανάμεσα στα άδεια τραπέζια...
Πολλοί σχολιαστές ζητούν από τους πολίτες να επιστρατεύσουν την υπομονή τους και να μην ξεχνούν τι συμβαίνει στα νοσοκομεία του ιταλικού Βορρά: τις ατέλειωτες βάρδιες γιατρών και νοσοκόμων. Κάποιοι από αυτούς, κατά τις νυχτερινές βάρδιες, απλώνουν ένα σεντόνι πάνω στο γραφείο τους και ξεκουράζονται, έστω και μισή ώρα, ώστε να μπορέσουν να συνεχίσουν να βοηθούν τους ασθενείς του κορωνοϊού.
Τα νέα έκτακτα μέτρα ελήφθησαν ακριβώς για να μην συμβούν όλα αυτά και στην Ρώμη, στην Νάπολη ή στο Παλέρμο, όπου οι υποδομές του δημόσιου συστήματος υγείας δεν είναι τόσο ισχυρές όσο στο Μιλάνο και στις γύρω περιοχές.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52702477' lang='ell' type='mono' source='https://www.dw.com/el/el/κίνδυνος-παγκόσμιας-ύφεσης-λόγω-κορωνοϊού/a-52702477' term='κορωνοϊός'>
Κατά το άνοιγμα της συνεδρίασης χθες Δευτέρα ο γερμανικός δείκτης DAX κατέγραψε απώλειες της τάξης του 7%. Φέρει όμως ο κορωνοϊός την αποκλειστική ευθύνη της τεράστιας «βουτιάς» που έκαναν χθες τα περισσότερα διεθνή χρηματιστήρια; Όπως εκτίμησε μιλώντας προς τη Γερμανική Ραδιοφωνία Deutschlandfunk ο Μάρτιν Μπραμλ, από το οικονομικό ινστιτούτο Ifo του Μονάχου:
«Όχι μόνο. Ο κορωνοϊός προκάλεσε απλώς το να εκδηλωθούν προβλήματα που είχαν συσσωρευτεί. Δεν θα πρέπει να ξεχνάμε ότι μετά από εποχές μεγάλης ανόδου ακολουθούν πάντα διορθώσεις. Μόλις πριν από τέσσερις εβδομάδες ο DAX αλλά και άλλοι δείκτες είχαν καταγράψει ρεκόρ. Βέβαια οι διορθώσεις αυτές έχουν ξεπεράσει στο μεταξύ τα φυσιολογικά όρια. Ο κορωνοϊός και η ανασφάλεια που προκαλεί παίζουν φυσικά το ρόλο τους. Κανείς δεν ξέρει πώς θα εξελιχθούν τα πράγματα, ποιές περιοχές θα είναι οι επόμενες που θα αποκλειστούν, εάν μπορούν να διατηρηθούν οι αλυσίδες τροφοδοσίας, εάν θα μείνουν και άλλοι άνθρωποι μακριά από τη δουλειά τους επειδή θα μπουν σε καραντίνα. Η ανασφάλεια αυτή αντικατοπτρίζεται στις αγορές».
Κατακόρυφη πτώση καταγράφει και η τιμή του πετρελαίου, η οποία αποδίδεται ωστόσο πρωτίστως στη διαμάχη μεταξύ του ΟΠΕΚ (Οργανισμός Εξαγωγών Πετρελαιοπαραγωγών Χωρών) και άλλων πετρελαιοπαραγωγών χωρών με αντικείμενο τη μείωση της παραγωγής.
«Ο κορωνοϊός παίζει και εδώ το ρόλο του», επισημαίνει ο ειδικός του IFO. «Όταν δεν λειτουργούν τα εργοστάσια και παραλύει ο δημόσιος βίος, τότε μειώνεται και η ζήτηση του πετρελαίου. Η μειωμένη ζήτηση είχε οδηγήσει ήδη σε πτώση της τιμής και πριν τη διαμάχη του ΟΠΕΚ το περασμένο Σαββατοκύριακο».
Ο κορωνοϊός «αποκαλύπτει» υπάρχοντα προβλήματα
Οι μεγαλύτερες εμπορικές εκθέσεις του κόσμου αναβλήθηκαν
Σε ορισμένες χώρες όμως παρατηρούνται προβλήματα τα οποία δεν μπορούν να αποδοθούν άμεσα στην επιδημία της νέας ιογενούς πνευμονίας. Στην Ιαπωνία, για παράδειγμα, τα νέα στοιχεία δείχνουν συρρίκνωση της οικονομίας, τα δεδομένα ωστόσο αφορούν τον τελευταίο τρίμηνο του 2019.
«Πράγματι, είχαν καταγραφεί προβλήματα πολύ πριν την εμφάνιση του κορωνοϊού. Η γερμανική βιομηχανία βρίσκεται εδώ και έξι τρίμηνα σε ύφεση και συρρικνώνεται από το τρίτο τρίμηνο του 2018. Αυτό σχετίζεται με την αυτοκινητοβιομηχανία αλλά και τον κλάδο της κατασκευής μηχανημάτων. Ο κορωνοϊός απλώς αποκαλύπτει προβλήματα που προϋπήρχαν και τα διογκώνει. Το ίδιο ισχύει στην Κίνα. Εδώ και καιρό υποχωρούν οι ρυθμοί ανάπτυξης, ο εμπορικός πόλεμος με τις ΗΠΑ αποτυπώνεται αρνητικά στην ανάπτυξη και πολλές κινεζικές επιχειρήσεις είναι εδώ και καιρό υπερχρεωμένες».
Ελλοχεύει, σε αυτά τα συμφραζόμενα, κίνδυνος για την παγκόσμια οικονομία;
«Για τη Γερμανία και την Ευρώπη δεν μπορεί να αποκλειστεί το ενδεχόμενο ύφεσης. Η ανασφάλεια είναι μεγάλη. Δεν γνωρίζουμε πώς θα εξελιχθεί η ασθένεια και ποια πολιτικά μέτρα θα ληφθούν. Ενδεχομένως να υπάρξει και ύφεση της παγκόσμιας οικονομίας. Αυτό θα κριθεί σε μεγάλο βαθμό από το πώς θα εξελιχθεί η κατάσταση στις ΗΠΑ».
Αντρέας Μπέκερ
Επιμέλεια: Κώστας Συμεωνίδης
</doc>
<doc docid='dw_52696324' lang='ell' type='mono' source='https://www.dw.com/el/el/ένα-χρόνο-στο-έδαφος-το-boeing-737-max/a-52696324' term='κορωνοϊός'>
Η συντριβή του Boeing 737 Max στην Αιθιοπία το Μάρτιο του 2019 ήταν η δεύτερη για την αμερικανική κατασκευάστρια εταιρία μέσα σε λίγους μόνο μήνες. Τον Οκτώβριο του 2018, είχε προηγηθεί το δυστύχημα στην Ινδονησία. Συνολικά 346 επιβαίνοντας έχασαν τη ζωή τους στις δύο τραγωδίες. Λίγο αργότερα αποφασίστηκε ότι και τα 387 αεροσκάφη της νέας γενιάς του άκρως επιτυχημένου 737 που είχαν ενταχθεί ήδη στο στόλο πολλών αεροπορικών εταιριών θα παρέμεναν στο έδαφος μέχρι νεοτέρας. Η παραγωγή του αεροσκάφους συνεχίστηκε μέχρι τον περασμένο Δεκέμβριο. Συνολικά 934 σκάφη βρίσκονται σήμερα καθηλωμένα στο έδαφος.
Κανείς δεν είναι σε θέση να προβλέψει πότε τα 737 Max θα απογειωθούν ξανά. Όσο περνά ο καιρός τόσο περισσότερα κατασκευαστικά λάθη εντοπίζονται, τόσο περισσότερη διχογνωμία επικρατεί διεθνώς μεταξύ των αρμόδιων υπηρεσιών για τη χορήγηση αδειών πτήσεων νέων αεροσκαφών, τόσο λιγότερες αεροπορικές εταιρίες εκδηλώνουν ενδιαφέρον για τη νέα γενιά του 737. Τους τελευταίους μήνες έχουμε περάσει πια στην εποχή του….κορωνοϊού και οι εταιρίες που βλέπουν τη ζήτηση για αεροπορικές μετακινήσεις να καταρρέει, χαίρονται για κάθε Boeing 737 που ποτέ δεν τους παραδόθηκε. Η κρίση στην αμερικανική εταιρία δεν αποτελεί μόνο την μεγαλύτερη πρόκληση στην 100χρονη ιστορία της αμερικανικής εταιρίας. Αλλάζει τα δεδομένα στη παγκόσμια διαδικασία πιστοποίησης και αδειοδότησης νέων τύπων αεροσκαφών.
Η κρίση στη Boeing επιβαρύνει την οικονομία των ΗΠΑ
Σχεδόν 1.000 Boeing 737 Max παραμένουν καθηλωμένα
Το διπλό δυστύχημα στην Ινδονησία και την Αιθιοπία αποκάλυψε πόσο σαθρό ήταν εν τέλει το σύστημα αξιολόγησης της Boeing αναφορικά με ζητήματα ασφαλείας. Ένα σύστημα, το οποίο θεωρούνταν υποδειγματικό για πολλές δεκαετίας. Εκτός αυτού οι δύο συντριβές έριξαν φως στις επικίνδυνες διασυνδέσεις που για πολλά χρόνια καλλιεργούσαν η Boeing και η παντοδύναμη αμερικανική Υπηρεσία Πολιτικής Αεροπορίας FAA. Μέχρι τα δύο δυστυχήματα οι σημαντικότερες Υπηρεσίες Πολιτικής Αεροπορίας της ΕΕ, της Κίνας ή του Καναδά υιοθετούσαν σχεδόν αυτόματα πιστοποιήσεις και εντολές των αμερικανών συναδέλφων τους. Αυτή η στρατηγική θα αλλάξει σύντομα, ανακοίνωσαν οι αρμόδιες υπηρεσίες σε ΕΕ και Καναδά. Η μεγαλύτερη ανησυχία του λόμπι των αεροπορικών εταιριών IATA είναι τώρα μήπως από εδώ και στο εξής η χορήγηση αδειών για νέους τύπους αεροσκαφών θα καθυστερεί ακόμα περισσότερο από ότι στο παρελθόν. H πρώτη δοκιμασία θα είναι η αδειοδότηση του αεροσκάφους μεγάλων αποστάσεων Boeing 777X, το οποίο η γερμανική Lufthansa υπολογίζει να εντάξει στο στόλο της το νωρίτερο στα τέλη του 2021.
Σχεδόν ανυπολόγιστες θεωρούνται οι οικονομικές ζημιές που προκαλεί το 737 Max στην κατασκευάστρια εταιρία. Τον Ιανουάριο ο αμερικανός υπουργός Οικονομικών υπολόγιζε ότι η κρίση στην Boeing ενδέχεται να στοιχίσει μισή ποσοστιαία μονάδα στην αμερικανική οικονομική ανάπτυξη του 2020. Κι όλα αυτά πριν ξεσπάσει η πανδημία του κορωνοϊού. Στις αρχές του χρόνου οι ζημιές για την Boeing τοποθετούνταν περίπου στα 10 δις δολάρια. Σύμφωνα με οικονομικούς αναλυτές κάθε μήνας που περνά στοιχίζει στην κατασκευάστρια εταιρία 1 δις.
Αντρέας Σπετ
Επιμέλεια: Στέφανος Γεωργακόπουλος
</doc>
<doc docid='dw_52698383' lang='ell' type='mono' source='https://www.dw.com/el/el/μαύρη-δευτέρα-έφερε-στις-αγορές-ο-κορωνοϊός/a-52698383' term='κορωνοϊός'>
Στο χρηματιστήριο της Νέας Υόρκης ο δείκτης Dow Jones έκλεισε στις 23.851 μονάδες, καταγράφοντας απώλειες 7,8%. Ο δείκτης Nasdaq, που περιλαμβάνει τις νέες τεχνολογίες, υποχώρησε κατά 7,3%, ενώ o ευρύτερος δείκτης S & P, στον οποίο υπάγονται οι 500 μεγαλύτερες εισηγμένες αμερικανικές εταιρείες, έκλεισε στις 2.746 μονάδες (-7,6%). Ήταν μία από τις 20 χειρότερες ημέρες στην ιστορία του S & P και η μεγαλύτερη «βουτιά» μετά τη χρηματοπιστωτική κρίση του 2008. Τόσο μεγάλη ήταν η πτώση του δείκτη από τα πρώτα λεπτά της συνεδρίασης, ώστε η διαπραγμάτευση διεκόπη για 15 λεπτά. Ήταν ο αποκαλούμενος «αυτόματος διακόπτης» (circuit breaker), που έχει θεσπίσει η Επιτροπή Κεφαλαιαγοράς των ΗΠΑ από το 2013, για να προλάβει πιθανή κατάρρευση του χρηματιστηρίου σε περιόδους αβεβαιότητας ή ύφεσης.
«Αυτή τη μέρα θα θυμόμαστε ως Μαύρη Δευτέρα», δηλώνει ο Νιλ Γουίλσον, επικεφαλής του τμήματος ανάλυσης της Online-Brokers Markets.com στο Reuters. Σύμφωνα με τον Κρις Τσακαρέλι της Independent Advisor Alliance «είναι η τέλεια καταιγίδα, υπάρχει μεγάλη αβεβαιότητα για την ταχύτητα με την οποία μπορεί να διαδοθεί ο κορωνοϊός στις ΗΠΑ». Ο Πίτερ Καρντίγιο, αναλυτής της Spartan Capital Securities υποστηρίζει ότι «επικρατεί φόβος στην αγορά και αν συνεχιστεί η πτώση στην τιμή του πετρελαίου, θα είναι μία ένδειξη ότι δεν απέχουμε πολύ από μία παγκόσμια ύφεση». Η αβεβαιότητα για την τιμή του πετρελαίου εντείνεται μετά την άρνηση της Ρωσίας να συνεργαστεί με τις πετρελαιοπαραγωγές χώρες του OPEC για τη σταθεροποίηση των τιμών. Σε αντιστάθμισμα για την αποστασιοποίηση της Μόσχας, η Σαουδική Αραβία δηλώνει πρόθυμη να αυξήσει τη δική της παραγωγή πετρελαίου. Σύμφωνα με την Washington Post ο Αμερικανός πρόεδρος Ντόναλντ Τραμπ θα συναντηθεί την Τετάρτη στον Λευκό Οίκο με κορυφαία στελέχη της Wall Street για διαβουλεύσεις.
Φρανκφούρτη: η μεγαλύτερη «βουτιά» εδώ και 20 χρόνια
Αναβάλλονται οι εορταστικές εκδηλώσεις της Deutsche Bank
Απογοητευτικά ήταν τα μηνύματα και από το εμβληματικό χρηματιστήριο της Φρανκφούρτης τη Δευτέρα: ο δείκτης DAX έκλεισε στις 10.625,02 μονάδες, με απώλειες 7,9%. Ήταν η μεγαλύτερη «βουτιά» που έχει καταγραφεί στη Φρανκφούρτη από τις τρομοκρατικές επιθέσεις στη Νέα Υόρκη στις 11 Σεπτεμβρίου 2001. Ούτε μία μετοχή στον δείκτη DAX δεν έκλεισε με θετικό πρόσημο τη Δευτέρα. Τις μεγαλύτερες απώλειες καταγράφουν η Deutsche Bank, η μεγαλύτερη γερμανική τράπεζα, αλλά και η αυτοκινητοβιομηχανία Daimler, καθώς οι μετοχές τους σημείωσαν πτώση άνω του 13%. «Πολλοί δεν επεξεργάζονται πλέον λογικά τις αρνητικές πληροφορίες, αλλά απλώς εκδηλώνουν το αρχέγονο ένστικτο της φυγής, είτε στο σούπερ-μάρκετ, είτε στο χρηματιστήριο», υποστηρίζει ο Τόμας Μπέκελμαν, αναλυτής της Euroswitch, μιλώντας στο Reuters. Η οικονομική επιθεώρηση Handelsblatt εκτιμά ότι τη Δευτέρα «εξατμίστηκαν τα κέρδη που είχε καταγράψει το χρηματιστήριο ολόκληρο τον προηγούμενο χρόνο» και σημειώνει ότι οι επενδυτές αναζητούν ασφαλές καταφύγιο, μεταξύ άλλων σε ομόλογα του γερμανικού Δημοσίου.
Μία ακόμη συνέπεια του κορωνοϊού είναι η ακύρωση σημαντικών εκδηλώσεων, events και προωθητικών ενεργειών. Η Deutsche Bank ανακοίνωσε ότι αναβάλλει την εορταστική εκδήλωση για τα 150 χρόνια από την ίδρυσή της, που είχε προγραμματιστεί για τις 21 Μαρτίου, παρουσία του προέδρου της Ομοσπονδιακής Γερμανίας και με τη συμμετοχή της Φιλαρμονικής Ορχήστρας του Βερολίνου. Στο ίδιο μήκος κύματος ο όμιλος Volkswagen ακυρώνει τη γενική συνέλευση του προσωπικού, που είχε προγραμματιστεί για τις 19 Μαρτίου στο Βόλφσμπουργκ με τη συμμετοχή 13.000 εργαζομένων.
Απώλειες σε όλη την Ευρώπη
Στο κόκκινο πολλά χρηματιστήρια σε Ευρώπη, Ασία και ΗΠΑ
Μαύρη Δευτέρα και σε άλλες ευρωπαϊκές αγορές. Στο Λονδίνο ο δείκτης FTSE 100 έκλεισε στις 5.966 μονάδες καταγράφοντας απώλειες 7,7%. Και σε αυτή την περίπτωση πρόκειται για τη μεγαλύτερη «βουτιά» από τη χρηματοπιστωτική κρίση του 2008. Δραματικές απώλειες στο χρηματιστήριο του Μιλάνου με τον δείκτη MIB να υποχωρεί κατά 11,2%. Τα ιταλικά σπρεντς αυξήθηκαν και πάλι, φτάνοντας στα επίπεδα του περασμένου Αυγούστου. Η κυβέρνηση του Τζουζέπε Κόντε έχει ξεκαθαρίσει ότι θα αυξήσει το προβλεπόμενο έλλειμμα, προκειμένου να αντιμετωπίσει τις συνέπειες του κορωνοϊού. Φυσικά τα οικονομικά μεγέθη επισκιάστηκαν από τις νέες, ανησυχητικές εξελίξεις στο μέτωπο της ασθένειας: όπως ανακοινώθηκε το βράδυ της Δευτέρας, η Ιταλία καταγράφει πλέον περισσότερα από 9.100 κρούσματα, ενώ ο αριθμός των νεκρών φτάνει τους 460.
Γιάννης Παπαδημητρίου (DPA, N-TV, Reuters)
</doc>
<doc docid='dw_52698109' lang='ell' type='mono' source='https://www.dw.com/el/el/βερολίνο-οικονομία-αλλά-και-ελληνοτουρκικά-στο-φόρουμ/a-52698109' term='κορωνοϊός'>
Με συνθήματα όπως «Ευρώπη μη δολοφονείς» και «Ανοιχτά σύνορα», 100 περίπου διαδηλωτές «υποδέχτηκαν» την καγκελάριο Άγκελα Μέρκελ και τον πρωθυπουργό Κυριάκο Μητσοτάκη τη Δευτέρα το μεσημέρι μπροστά από το Μέγαρο της Γερμανικής Οικονομίας στο Βερολίνο. Οι δύο πολιτικοί είχαν προσέλθει προκειμένου να μιλήσουν στο Ελληνογερμανικό Οικονομικό Φόρουμ. Στην ημερίδα συμμετείχαν γύρω στις 350 εταιρίες από τη Γερμανία και την Ελλάδα από πολλούς τομείς της Οικονομίας. Το ζητούμενο της εκδήλωσης ήταν η τόνωση του ενδιαφέροντος γερμανών επενδυτών προκειμένου να δραστηριοποιηθούν στην Ελλάδα. Η πολιτική αλλά και  η υγειονομική συγκυρία ανάγκασαν την Άγκελα Μέρκελ και τον Κυριάκο Μητσοτάκη να αναφερθούν στις παρεμβάσεις τους τόσο στην κατάσταση που επικρατεί στα ελληνοτουρκικά σύνορα όσο και στα προβλήματα που δημιουργεί ο κορωνοϊός.
Τα ελληνοτουρκικά στο Φόρουμ
Διαμαρτυρία για την απαγόρευση εισόδου προσφύγων στα ελληνοτουρκικά σύνορα
Τα δύο ζητήματα συζητήθηκαν κατόπιν και στην κατ΄ ιδίαν συνάντηση της καγκελαρίου με τον πρωθυπουργό. Τόσο στη συνάντηση όσο και προηγουμένως στο Φόρουμ ο κ. Μητσοτάκης αναφέρθηκε στην κατάσταση που έχει δημιουργηθεί στα ελληνοτουρκικά σύνορα. Επεσήμανε δε ότι πρόκειται για απόπειρα παραβίασης των ευρωπαϊκών συνόρων που υποκινείται με τη διασπορά ψευδών ειδήσεων από την τουρκική κυβέρνηση. Από την πλευρά της η καγκελάριος φαίνεται να τόνισε στην διμερή συνάντηση ότι η Κοινή Δήλωση ΕΕ-Τουρκίας για τους πρόσφυγες δεν προβλέπει μόνο τη χρηματική στήριξη της Άγκυρας αλλά και δεσμεύσεις, τις οποίες θα πρέπει να τηρήσει.
Η κ. Μέρκελ και ο κ. Μητσοτάκης συμφώνησαν ότι επιβάλλεται η ανάγκη βελτίωσης της συμφωνίας ΕΕ-Τουρκίας, για παράδειγμα σε ό,τι αφορά τη δυνατότητα επαναπροώθησης προσφύγων από την Ελλάδα στην Τουρκία εκτός από τα νησιά και από την ενδοχώρα. Πέραν αυτού θα πρέπει να καταβληθούν προσπάθειες μέχρι την Ευρωπαϊκή Σύνοδο Κορυφής της 26η Μαρτίου προκειμένου να αποκλιμακωθεί η ένταση στα ελληνοτουρκικά σύνορα. Ένα πρώτο σοβαρό βήμα καταβλήθηκε τη Δευτέρα το βράδυ στις Βρυξέλλες, όπου ο πρόεδρος Ερντογάν συναντήθηκε με κορυφαίους θεσμικούς παράγοντες της ΕΕ. Προκειμένου να μην τορπιλισθεί αυτή η προσπάθεια τόσο η κ. Μέρκελ όσο και ο κ. Μητσοτάκης (στο μέτρο του δυνατού) απέφυγαν να πυροδοτήσουν με δηλώσεις τους την κατάσταση. Ενδεικτικό για αυτή τη στάση είναι ότι, σύμφωνα με πληροφορίες της Deutsche Welle, ο έλληνας πρωθυπουργός ακύρωσε συνεντεύξεις με γερμανικά ΜΜΕ μετά από παράκληση της καγκελαρίου.
Πρώτες επιτυχίες
Κατ' ιδίαν συνάντηση Μέρκελ-Μητσοτάκη
Στόχος της οικονομικής ημερίδας ήταν να παρουσιάσει η ελληνικά πλευρά σε γερμανούς επενδυτές τις ευκαιρίες που προσφέρονται στην Ελλάδα σε διάφορους οικονομικούς τομείς, όπως ο φαρμακευτικός τομέας, ο αγροτικός τομέας και κυρίως τα πεδία εκείνα που συνδέονται με την «πράσινη ενέργεια». Δεδομένου ότι η Ελλάδα θέλει να μειώσει στο ελάχιστο την παραγωγή ενέργειας από λιγνίτη ως το 2028 και να αναπτύξει αντί αυτού τον τομέα της ενέργειας από ανανεώσιμες πηγές οι ευκαιρίες για ξένους είναι μεγάλες, τονίσθηκε επανειλημμένα από μέλη της ελληνικής κυβέρνησης στα πάνελ της ημερίδας που παρουσίασε η δημοσιογράφος της Deutsche Welle Ειρήνη Αναστασοπούλου.
Πάντως πρώτα βήματα προς αυτή την κατεύθυνση έχουν ήδη γίνει. Στο περιθώριο του Φόρουμ ο γερμανικός ενεργειακός όμιλος RWE και η ΔΕΗ υπέγραψαν μνημόνιο συνεννόησης (ΜΟU), το οποίο αφορά την απενεργοποίηση εργοστασίων της ΔΕΗ στην Πτολεμαΐδα που παράγουν ενέργεια με λιγνίτη, όπως και την παραγωγή ενέργειας από ανανεώσιμες πηγές. Πριν μερικές ημέρες η γερμανική εταιρεία ανάπτυξης έργων JUWI και τα Ελληνικά Πετρέλαια υπέγραψαν συμφωνία για φωτοβολταϊκό έργο στην περιοχή της Κοζάνης ύψους 150 εκατομ. ευρώ. Και η γερμανική Accusol πήρε άδεια να επεκτείνει δραστηριότητες που αφορούν την αποθήκευση ηλιακής ενέργειας, εκτός από την Κάρπαθο και σε άλλα εννέα νησιά του Αιγαίου.
Χρειάζεται δρόμος ακόμη
Το να έχεις άδεια για ανεμογεννήτριες στην Τήνο δεν σημαίνει ότι μπορείς να τις στήσεις
Παρά τις προθέσεις και τις προσπάθειες της ελληνικής κυβέρνησης να δημιουργήσει στην Ελλάδα ένα φιλικό περιβάλλον για επενδυτές, θα πρέπει να γίνουν ακόμη αρκετά για να θεωρηθεί η χώρα πράγματι ελκυστικός οικονομικός προορισμός ξένων κεφαλαίων. Τραυματική είναι για παράδειγμα η εμπειρία μεσαίας γερμανικής εταιρείας που δραστηριοποιείται στον τομέα της αιολικής ενέργειας. Παρ΄ ότι διαθέτει άδεια για να στήσει ανεμογεννήτριες στην Τήνο, τοπικοί παράγοντες, ανάμεσα τους και η δημοτική αρχή, κάνουν το παν για να αποτρέψουν την υλοποίηση του έργου.
Πολλοί άλλοι ξένοι επενδυτές δεν κάνουν καν το βήμα να έρθουν στην Ελλάδα. Όπως επεσήμανε ο διευθύνων σύμβουλος της Eurobank, Φωκίων Καραβίας στην Deutsche Welle, οι ελληνικές τράπεζες είναι πλέον σε θέση να χρηματοδοτούν μεγάλα έργα και εκτός αυτού προσφέρονται και οι επιδοτήσεις από το ΕΣΠΑ. Παρά ταύτα, στις συζητήσεις που έχει με ξένους επενδυτές του θέτουν συνήθως τρία θέματα, για τα οποία διστάζουν να έρθουν στην Ελλάδα: οι χρονοβόρες διαδικασίες αδειοδότησης, η αργή ταχύτητα με την οποία αποδίδεται δικαιοσύνη, η αστάθεια του φορολογικού συστήματος. Βέβαια, δηλώνει ο Φ. Καραβίας, η νυν κυβέρνηση έχει αναγνωρίσει αυτές τις αδυναμίες. Απομένει τώρα να ξεπεραστούν.
Η τάση προς την οποία κινείται η ελληνική οικονομία «είναι σωστή», τόνισε πάντως στην ομιλία της στο Φόρουμ η καγκελάριος Μέρκελ. Η επόμενη ευκαιρία να συζητηθεί το θέμα των γερμανικών επενδύσεων στην Ελλάδα θα είναι η Διεθνή Έκθεση Θεσσαλονίκης, όπου τιμώμενη χώρα είναι η Γερμανία.
Παναγιώτης Κουπαράνης, Βερολίνο
</doc>
<doc docid='dw_52694162' lang='ell' type='mono' source='https://www.dw.com/el/el/κύπρος-μέρες-2004-μετά-το-κλείσιμο-οδοφραγμάτων/a-52694162' term='κορωνοϊός'>
Μέρες διχασμού που παραπέμπουν στο πολιτικό κλίμα της εποχής των δημοψηφισμάτων επί του σχεδίου Ανάν το 2004 διάγει η Κύπρος, μετά την απόφαση της κυβέρνησης Αναστασιάδη  για προσωρινό κλείσιμο τεσσάρων σημείων διέλευσης στην πράσινη γραμμή, επικαλούμενη την ανάγκη λήψης μέτρων για τον κορωνοϊό. Παρά το γεγονός ότι η κυπριακή κυβέρνηση επαναλαμβάνει σε κάθε ευκαιρία ότι η απόφαση δεν προκύπτει από πολιτικά κίνητρα, το κλείσιμο οδοφραγμάτων επέφερε μεγάλη πολιτική αναταραχή που περιλαμβάνει καταγγελίες της τουρκοκυπριακής πλευράς στον Γενικό Γραμματέα του ΟΗΕ και στην Κομισιόν, σύγκρουση της ελληνοκυπριακής πλευράς με την UNFICYP αλλά και πόλωση στο εσωτερικό της ελληνοκυπριακής πλευράς που αποτυπώνεται σε συγκεντρώσεις διαμαρτυρίας με αμιγώς πολιτικά προτάγματα σε σχέση με το Κυπριακό.
Παράκαμψη της συνεργασίας και σύγκρουση με UNFICYP
Αντιδράσεις για το κλείσιμο των συνόρων
Η απόφαση για κλείσιμο τεσσάρων σημείων διέλευσης, αρχικά για μία εβδομάδα με επίκληση τον κορωνοϊό, ανακοινώθηκε στις 28 Φεβρουαρίου μετά από συνεδρία του Υπουργικού Συμβουλίου προκαλώντας την άμεση διαμαρτυρία του ηγέτη των Τουρκοκυπρίων Μουσταφά Ακιντζί, ο οποίος κατήγγειλε την ενέργεια τόσο στην Ευρωπαϊκή Επιτροπή όσο και στον Γενικό Γραμματέα του ΟΗΕ. Ακολούθησε ανακοίνωση της ειρηνευτικής δύναμης των Ηνωμένων Εθνών στην Κύπρο, η οποία εξέφρασε ανησυχία «για τη συνεχιζόμενη αναταραχή που προκλήθηκε στους ανθρώπους και στις δύο πλευρές», αλλά και για το ότι η απόφαση ελήφθη χωρίς διαβούλευση με την τουρκοκυπριακή πλευρά, παραπέμποντας στην παράκαμψη της δικοινοτικής Τεχνικής Επιτροπής για την Υγεία. Η εν λόγω δικοινοτική επιτροπή συνήλθε στις 3 Φεβρουαρίου στην παρουσία μάλιστα του Νίκου Αναστασιάδη και του Μουσταφά Ακιντζί, με αντικείμενο την από κοινού διαχείριση της κρίσης του κορωνοϊού. Τελικά τα μέλη της επιτροπής δεν ενημερώθηκαν ποτέ για την πρόθεση της κυβέρνησης Αναστασιάδη να επιβάλει περιορισμούς στη διακίνηση μέσω οδοφραγμάτων. Απαντώντας, ο Πρόεδρος Αναστασιάδης διεμήνυσε ότι την ευθύνη των αποφάσεων την έχει η κυβέρνηση της αναγνωρισμένης Δημοκρατίας και κάλεσε την  UNFICYP να περιοριστεί στον ειρηνευτικό ρόλο της.
Η ανακοίνωση του μέτρου στις 28 Φεβρουαρίου από τον υπουργό Υγείας Κωνσταντίνο Ιωάννου συνοδεύτηκε με την εξήγηση περί αποτελεσματικότερου ελέγχου «σε σχέση με τις πύλες εισόδου» στις περιοχές που ελέγχει η Κυπριακή Δημοκρατία. Τις επόμενες μέρες κυβερνητικές πηγές διέρρεαν στα ΜΜΕ ότι ο αποτελεσματικότερος έλεγχος αφορούσε στην αδυναμία στελέχωσης όλων των οδοφραγμάτων με νοσηλευτικό προσωπικό. Στο μεταξύ πολίτες στα μέσα κοινωνικής δικτύωσης αναρτούσαν καθημερινά προσωπικές εμπειρίες από την απουσία ελέγχων στα οδοφράγματα που παραμένουν ανοιχτά, αναδεικνύοντας το κλείσιμο των τεσσάρων οδοφραγμάτων ως δυσανάλογα υπερβολικό μέτρο σε σχέση με την εγρήγορση που επιδεικνύει το κράτος στην αντιμετώπιση της κρίσης του κορωνοϊου.  Η δημόσια συζήτηση του θέματος αναδείκνυε ως εκ τούτου όλο και περισσότερο την πολιτική διάσταση του μέτρου, με τον γενικό γραμματέα του ΑΚΕΛ, Άντρο Κυπριανού να δηλώνει την περασμένη Παρασκευή ότι σε συνεδρίαση του εθνικού συμβουλίου στην παρουσία όλων των πολιτικών αρχηγών ο πρόεδρος Αναστασιάδης προχώρησε σε παραδοχή περί πολιτικής διάστασης στην απόφαση για κλείσιμο των οδοφραγμάτων. Την επόμενη μέρα, ο κ. Κυπριανού υπέδειξε ότι αν ο Πρόεδρος ενδιαφερόταν για λύση του Κυπριακού, όφειλε «να μετρήσει τις ενέργειές του σε σχέση με τα οδοφράγματα». Στον Άντρο Κυπριανού απάντησε ο κυβερνητικός εκπρόσωπος, κατηγορώντας τον για διχαστικό και εθνικά επιζήμιο λόγο, θέση που υιοθέτησε και το κυβερνών κόμμα ΔΗΣΥ.
Διώξεις πολιτών… για τον κορωνοϊό
Έντονη η παρουσία της αστυνομίας
Η πόλωση του πολιτικού κλίματος αντικατοπτρίστηκε στον κλειστό πλέον, ελέω της κυβερνητικής απόφασης για τα οδοφράγματα, πεζόδρομο της οδού Λήδρας στην Λευκωσία, όπου πραγματοποιήθηκαν τις τελευταίες εβδομάδες τέσσερις συγκεντρώσεις διαμαρτυρίας. Η αρχή έγινε στις 29 Φεβρουαρίου όταν ομάδες Ελληνοκυπρίων και Τουρκοκυπρίων που τάσσονται υπέρ της ειρηνικής επίλυσης του Κυπριακού με μία λύση διζωνικής δικοινοτικής ομοσπονδίας, συγκεντρώθηκαν στον ιστορικό πεζόδρομο, και αφού έριξαν το κιγκλίδωμα, πραγματοποίησαν εντός της νεκρής ζώνης εκδήλωση υπέρ της ειρήνης. Η εκδήλωση σημαδεύτηκε από ένα επεισόδιο κατά το οποίο 55χρονος Ελληνοκύπριος διαδηλωτής χειροδίκησε εις βάρος 18χρονου κληρωτού στρατιώτη, ο οποιος βρισκόταν στο σημείο για να συνδράμει στις προσπάθειες της αστυνομίας να αποκόψει τους διαδηλωτές από το να εισέλθουν στη νεκρή ζώνη. Η έμφαση που δόθηκε από τα ΜΜΕ στο επεισόδιο, οδήγησε στη σύλληψη του 55χρονου ο οποίος κατηγορήθηκε γραπτώς για τα αδικήματα της «οχλαγωγίας» και της «παράνομης συνάθροισης». Λίγες μέρες αργότερα η αστυνομία προχώρησε σε απαγγελία κατηγοριών έναντι άλλων δύο Ελληνοκυπρίων διαδηλωτών επίσης για «οχλαγωγία» και «παράνομη συνάθροιση». Δεύτερη εκδήλωση διαμαρτυρίας υπέρ της ειρήνης πραγματοποιήθηκε το περασμένο Σάββατο και στις δύο πλευρές του οδοφράγματος της οδού Λήδρας με την αστυνομία να κάνει χρήση δακρυγόνων εναντίον Τουρκοκύπριων διαδηλωτών που επιχείρησαν να σπάσουν τον αστυνομικό κλοιό και να ενωθούν με τους Ελληνοκύπριους διαδηλωτές. Αντιμέτωπη με κατηγορίες για χρήση υπέρμετρης βίας, η κυπριακή αστυνομία υποστηρίζει ότι τέσσερις αστυνομικοί τραυματίστηκαν στη διάρκεια των επεισοδίων με τους Τουρκοκύπριους διαδηλωτές ενώ ο αρχηγός της αστυνομίας προανήγγειλε νέες συλλήψεις. Οι εικόνες πάντως που καταγράφηκαν στη δεύτερη εκδήλωση διαμαρτυρίας με την σύγκρουση Ελληνοκύπριων αστυνομικών με Τουρκοκύπριους υποστηρικτές της ειρήνης, είναι πρωτοφανείς για την ιστορία του Κυπριακού προβλήματος, αποτυπώνοντας και τα πολιτικά όρια της απόφασης της κυβέρνησης Νίκου Αναστασιάδη για κλείσιμο των οδοφραγμάτων.  Πρέπει να σημειωθεί τέλος, ότι των δύο δικοινοτικών διαδηλώσεων ενάντια στην επιβολή περιορισμών στη διακίνηση, μεσολάβησαν δύο διαδηλώσεις υπέρ της διακοπής κάθε επικοινωνίας μεταξύ των δύο κοινοτήτων με το κλείσιμο όλων των οδοφραγμάτων. Η πρώτη διαδήλωση πραγματοποιήθηκε στις 4 Μαρτίου από οπαδούς του ποδοσφαιρικού σωματείου ΑΠΟΕΛ Λευκωσίας και η δεύτερη στις 6 Μαρτίου από «υπερκομματική» ομάδα πολιτών με επικεφαλής την ηγεσία του ακροδεξιού κόμματος ΕΛΑΜ.
Κοκτέιλ με μεταναστευτικό
Πρόσφυγες στην Κύπρο
Παρά το γεγονός ότι η κυπριακή κυβέρνηση επαναλαμβάνει σε κάθε ευκαιρία ότι το κλείσιμο των οδοφραγμάτων αποτελεί μέτρο πρόληψης του κορωνοϊού, ο ίδιος ο Πρόεδρος της Δημοκρατίας με μία αμφιλεγόμενη δήλωση στις 29 Φεβρουαρίου, ενέπλεξε και το μεταναστατευτικό στα κίνητρα της απόφασης. Συγκεκριμένα ο πρόεδρος Αναστασιάδης εξηγώντας το σκεπτικό της απόφαση για κλείσιμο των οδοφραγμάτων παρέπεμψε στη «σύνθεση του πληθυσμού» στα κατεχόμενα και στους «τρεις χιλιάδες Ιρανούς» ως λόγο επιβολής της απαγόρευσης. Στο ίδιο πλαίσιο δηλώσεων, ο κ. Αναστασιάδης αναφέρθηκε στις αφίξεις μεταναστών «που ενδεχομένως να φτάνουν και μέσω κατεχομένων», τονίζοντας ότι η Κύπρος σε σχέση με τον πληθυσμό της έχει τους περισσότερους αιτητές πολιτικού ασύλου. Εξάλλου, στις 3 Μαρτίου και υπό το φως των εξελίξεων στα ελληνο-τουρκικά σύνορα, ο κ. Αναστασιάδης έπαιξε ανοιχτά το χαρτί της μεταναστευτικής-προσφυγικής κρίσης σε σχέση με τα οδοφράγματα, δηλώνοντας ανησυχία για «προσπάθειες ακόμα και αλλοίωσης του δημογραφικού χαρακτήρα της χώρας».
Για την ανανέωση ή μη της απόφασης για το κλείσιμο οδοφραγμάτων θα συνεδριάσει αύριο το Υπουργικό έχοντας ενώπιον του πρόταση του Υπουργού Υγείας για παράταση της αναστολής λειτουργίας των τεσσάρων οδοφραγμάτων για μία ακόμα εβδομάδα. Κυβερνητικές πηγές διαμηνύουν ότι καταβάλλονται προσπάθειες για να λειτουργήσουν κάποια οδοφράγματα οι οποίες ωστόσο δύσκολα θα ευοδωθούν λόγω έλλειψης ανθρώπινου δυναμικού που να εξασφαλίζει τους επαρκείς ελέγχους.
Λουκιανός Λυρίτσας, Λευκωσία
</doc>
<doc docid='dw_52689604' lang='ell' type='mono' source='https://www.dw.com/el/el/κορωνοϊός-μέχρι-5000000-κινέζοι-χάνουν-τη-δουλειά-τους/a-52689604' term='κορωνοϊός'>
Στην κινεζική επαρχία Χουμπέι και την πρωτεύουσα Γιουχάν δεν καταγράφηκαν το τελευταίο διάστημα νέα κρούσματα, ανακοίνωσαν το Σαββατοκύριακο οι κινεζικές υγειονομικές αρχές. Πρόκειται για μια καλή είδηση για δεκάδες εκατομμύρια ανθρώπους της περιοχής, οι οποίοι εδώ και καιρό ελπίζουν ότι θα αρθούν σύντομα οι αυστηροί κανόνες απαγόρευσης εξόδου που επιβλήθηκαν τον Ιανουάριο. Και σε άλλες τις περιοχές της Κίνας ωστόσο επικρατεί συγκρατημένη αισιοδοξία. Η κατάσταση δείχνει να βελτιώνεται με τον κίνδυνο προσβολής από το ιό να μειώνεται ολοένα.
Στο μεταξύ το Πεκίνο προσπαθεί να πείσει τη διεθνή κοινότητα ότι ο κορωνοϊός δεν ξεκίνησε από την Γιουχάν ή κάπου αλλού στη Κίνα αλλά ότι προήλθε από το εξωτερικό. Ο κυβερνητικός εκπρόσωπος Ζάο Λιγιάν δηλώνει σχετικά: «Μέχρι στιγμής δεν έχει ξεκαθαριστεί από που προήλθε ο ιός. Η προέλευσή του είναι αντικείμενο ερευνών. Ο Παγκόσμιος Οργανισμός Υγείας τονίζει ότι πρόκειται για παγκόσμιο φαινόμενο, για το οποίο δεν είναι σαφές από που ξεκίνησε. Θα πρέπει συνεπώς να επικεντρωθούμε στη μάχη κατά του ιού και να μην στιγματίζουμε συγκεκριμένες περιοχές ή χώρες».
Σε άδεια εργοστάσια τα μηχανήματα δουλεύουν στο φουλ
Οι κάτοικοι του Γιουχάν ελπίζουν σε άρση των περιοριστικών μέτρων
Στο μεταξύ εντείνονται στην Κίνα οι οικονομικές επιπτώσεις του κορωνοϊού. Οι ειδικοί του Economist Intelligence Unit στο Λονδίνο εκτιμούν ότι η πανδημία θα οδηγήσει στην ανεργία μέχρι και 5.000.000 Κινέζους. Σύμφωνα με το πρακτορείο ειδήσεων Reuters το οποίο ζήτησε τη γνώμη ειδικών η κινεζική οικονομία θα συρρικνωθεί το πρώτο τρίμηνο του έτους μέχρι και 50%.
Από την πλευρά τους τα κινεζικά μέσα ενημέρωσης και οι αρχές της χώρας κάνουν ότι περνά από το χέρι τους για να δείξουν ότι η παραγωγή στα εργοστάσια και η εργασία στα γραφεία συνεχίζεται κανονικά χωρίς περιορισμούς. Έρευνες της ειδησεογραφικής ιστοσελίδας Caixin δείχνουν ωστόσο ότι η πραγματικότητα είναι διαφορετική. Σημειώνει μάλιστα ότι σε πολλές άδειες μονάδες παραγωγής τα μηχανήματα βρίσκονται σε λειτουργία, ενώ στα γραφεία φώτα και θέρμανση είναι ανοιχτά για να παραμείνει σε υψηλά επίπεδα η κατανάλωση ρεύματος έτσι ώστε να καλλιεργείται στις αρχές η εντύπωση ότι όλα λειτουργούν πλέον κανονικά.
Στέφεν Βούρτσελ, Σαγκάη
Επιμέλεια: Στέφανος Γεωργακόπουλος
</doc>
<doc docid='dw_52685839' lang='ell' type='mono' source='https://www.dw.com/el/el/σαρώνει-ο-κορωνοϊός-στη-γερμανία-πάνω-από-1000-κρούσματα/a-52685839' term='κορωνοϊός'>
Όπως ανακοίνωσε το υπουργείο Υγείας της Αιγύπτου πρόκειται για έναν άνδρα ηλικίας 60 ετών, ο οποίος είχε φτάσει στη χώρα την προηγούμενη εβδομάδα, αρχικά επισκέφθηκε το Λούξορ, ενώ την Παρασκευή διακομίστηκε με πυρετό σε κλινική στο θέρετρο Χουργκάντα της Ερυθράς Θάλασσας. Νοσηλευόταν στη μονάδα εντατικής θεραπείας, ενώ είχε αρνηθεί να τεθεί σε καραντίνα σε άλλο νοσοκομείο. Τις τελευταίες ημέρες η κατάσταση της υγείας του φαίνεται ότι παρουσίασε ραγδαία επιδείνωση.
Στην ίδια τη Γερμανία, σύμφωνα με την τελευταία επίσημη καταγραφή από το μικροβιολογικό Ινστιτούτο Ρόμπερτ Κοχ, το πρωί της Δευτέρας, τα επιβεβαιωμένα κρούσματα έφτασαν τα 1.112. Αυτό σημαίνει ότι έχουν δεκαπλασιαστεί μέσα σε μία εβδομάδα. Τα περισσότερα κρούσματα καταγράφονται στο κρατίδιο της Βόρειας Ρηνανίας-Βεστφαλίας (484), που είναι άλλωστε το πολυπληθέστερο της Γερμανίας, στη Βαυαρία (256) και στη Βάδη-Βυρτεμβέργη (199). Στο Βερολίνο τα τελευταία επίσημα στοιχεία κάνουν λόγο για 40 κρούσματα.
Από τις συστάσεις σε νέα μέτρα
Ακύρωση μαζικών εκδηλώσεων προτείνει ο υπουργός Υγείας Γιενς Σπαν
Ο υπουργός Υγείας Γιενς Σπαν δήλωσε ότι μετά τις "εξελίξεις των τελευταίων ημερών" απευθύνει σύσταση να απαγορευθούν συγκεντρώσεις και μαζικές εκδηλώσεις με περισσότερες από 1.000 συμμετοχές. Μέχρι στιγμής πρόκειται για σύσταση και όχι για απαγόρευση. Πάντως η γερμανική ποδοσφαιρική ομοσπονδία, σε ανακοίνωσή της, επισημαίνει ότι οι προγαμματισμένες συναντήσεις για το γερμανικό πρωτάθλημα θα γίνουν κανονικά. Ευρωβουλευτής του κυβερνώντος κόμματος προτείνει να διεξαχθεί, σε πρώτη φάση, χωρίς φιλάθλους το ντέρμπυ της Ρηνανίας ανάμεσα στη Γκλάντμπαχ και την Κολωνία την επόμενη Τετάρτη. Δειγματοληπτικούς ελέγχους για τον κορωνοϊό σε όλα τα σχολεία της Γερμανίας ζητεί ο Καρλ Λάουτερμπαχ, εκπρόσωπος των συγκυβερνώντων σοσιαλδημοκρατών για θέματα υγείας.
Πρόσφατα ο υπουργός Υγείας είχε απευθύνει έκκληση στους πολίτες να μην ταξιδεύουν στο κρατίδιο της Βόρειας Ρηνανίας-Βεστφαλίας, εάν δεν είναι απαραίτητο. Ωστόσο, εκπρόσωπος των Γερμανικών Σιδηροδρόμων ανακοίνωσε ότι δεν προβλέπονται περιορισμοί στα δρομολόγια "επί του παρόντος". Την ίδια στιγμή το γερμανικό υπουργείο Εξωτερικών διευρύνει την ταξιδιωτική οδηγία που είχε εκδώσει για συγκεκριμένες περιφέρειες της Ιταλίας, εντάσσοντας και την Άνω Αδίγη (Alto Adige) στις περιοχές υψηλού κινδύνου. Πρόκειται για αυτόνομη περιοχή τη βορειοανατολικής Ιταλίας, στην οποία ομιλείται η γερμανική γλώσσα, γι αυτό είναι ιδιαίτερα δημοφιλής στους Γερμανούς τουρίστες.
Κινδυνεύει το συνέδριο της CDU;
Αντισηπτικά χεριών και συναφή προϊόντα έχουν εξαντληθεί στα γερμανικά σούπερ-μάρκετ
Η πρόταση Σπαν για ακύρωση μαζικών εκδηλώσεων προκαλεί ερωτήματα για το συνέδριο των Χριστιανοδημοκρατών στις 25 Απριλίου, στο Βερολίνο, στο οποίο αναμένεται να εκλεγεί ο νέος πρόεδρος του κόμματος και πιθανός υποψήφιος για την καγκελαρία στις βουλευτικές εκλογές του 2021. Στη γερμανική πρωτεύουσα αναμένονται 1.001 σύνεδροι, αλλά και πολλοί επισκέπτες και δημοσιογράφοι. Υπάρχει περίπτωση να ακυρωθεί τελικά το συνέδριο; Κομματικά στελέχη δηλώνουν ότι θα διεξαχθεί κανονικά, αλλά εξετάζεται το ενδεχόμενο να μην προσκληθούν επισκέπτες από το εξωτερικό. Οριστικές αποφάσεις θα ληφθούν την τελευταία στιγμή μετά από συνεννόηση με τις υγειονομικές αρχές του Βερολίνου.
Γιάννης Παπαδημητρίου (DPA, tagesschau.de, Ν-TV)
</doc>
<doc docid='dw_52682949' lang='ell' type='mono' source='https://www.dw.com/el/el/σε-καραντίνα-ο-ένας-στους-τέσσερις-ιταλούς/a-52682949' term='κορωνοϊός'>
Πρόκειται για ολόκληρη τη Λομβαρδία, καθώς και για δεκατέσσερις μεγάλες πόλεις στις περιφέρειες Βένετο, Πιεμόντε και Εμίλια Ρομάνια. Ανάμεσά  τους είναι η Βενετία και η Πάδοβα. Ουσιαστικά οι πολίτες του Μιλάνου κι όλων των άλλων περιοχών θα μπορούν να μετακινούνται από το σπίτι τους μόνο για να μεταβούν στη δουλειά τους, για λόγους υγείας ή για έκτακτα γεγονότα.
Στη νέα κόκκινη ζώνη μέχρι τις 3 Απριλίου δεν θα τελούνται γάμοι και κηδείες. Η προηγούμενη κόκκινη ζώνη, η οποία αφορούσε μόνον την περιοχή της πόλης Λόντι -με 50.000 κατοίκους- καταργείται εκ των πραγμάτων, λόγω διεύρυνσης της καραντίνας. Υπάρχει όμως μια γενικότερη ασάφεια. Οι πολίτες δεν έχουν ακόμη καταλάβει πώς και πότε θα μπορούν να βγαίνουν από το σπίτι τους. Τα καφε -μπαρ, παραδείγματος χάρη, θα ανοίγουν από τις 6 το πρωί μέχρι τις 6  το απόγευμα. Mέχρι αυτή την στιγμή δεν έχει γίνει ξεκάθαρο αν θα κλείσουν αεροδρόμια και σιδηροδρομικοί σταθμοί. Η κυβέρνηση προσανατολίζεται προς τη συνέχιση της λειτουργίας τους. Ο πρωθυπουργός Τζουζέπε Κόντε αναμένεται σήμερα να απευθυνθεί στους Ιταλούς από την τηλεόραση με στόχο να παρουσιάσει, σαφέστερα,  νέες λεπτομέρειες.
Πρωτοβουλίες σε επίπεδο περιφέρειας
Έρημοι δρόμοι στο κέντρο του Μιλάνου
Αποτελεί πλέον επιβεβαιωμένο γεγονός ότι η οικονομική ζημιά για τον ιταλικό Βορρά είναι τεράστια. Ο περιφερειάρχης του Βένετο, Λούκα Τζάια, εξέφρασε τη δυσαρέσκειά του, διότι δεν περίμενε να ληφθούν τόσο αυστηρά μέτρα. Αντιθέτως, η περιφέρεια της Λομβαρδίας επιθυμούσε ακόμη πιο σκληρές παρεμβάσεις. Στο μεταξύ, στην περιφέρεια της Απουλίας, στη νότια Ιταλία, επιβάλλεται από σήμερα καραντίνα σε όλους τους πολίτες που φθάνουν από το Μιλάνο. Στην υπόλοιπη Ιταλία, δε, κλείνουν ντίσκο και μαγαζιά στα οποία οι νέοι συναντώνται και συνηθίζουν να πίνουν κρασί τα βράδια. Με την ελπίδα, όλα αυτά τα μέτρα, ότι θα καταφέρουν να περιορίσουν την διάδοση του ιού.
Θεόδωρος Ανδρεάδης Συγγελλάκης, Ρώμη.
</doc>
<doc docid='dw_52680788' lang='ell' type='mono' source='https://www.dw.com/el/el/κορωνοϊός-και-στην-αφρική/a-52680788' term='κορωνοϊός'>
Θερμικές κάμερες υποδέχονται τους επισκέπτες στο διεθνές αεροδρόμιο της Καζαμπλάνκα, στο Μαρόκο. Ιατροί και νοσηλευτές με λευκή ρόμπα παρατηρούν τους νεοαφιχθέντες, πολλοί από τους οποίους φορούν μάσκες προστασίας. Λίγο αργότερα καλούνται να συμπληρώσουν ταξιδιωτικά έγγραφα με τα προσωπικά τους στοιχεία, δίνοντας πληροφορίες για το ιατρικό ιστορικό τους. Και όλα αυτά γιατί, όπως εξηγεί ο διευθυντής των ιατρικών υπηρεσιών του αεροδρομίου Μωχάμεντ Μουσίφ "έχουμε έγκαινιάσει ένα εθνικό πρωτόκολλο για να αντιμετωπίσουμε τις επιδημίες και τον κορωνοϊό. Ήδη κατά την προσγείωση ενός αεροσκάφους το πλήρωμα καλείται να παρατηρήσει τυχόν συμπτώματα μεταδοτικών ασθενειών. Ασφαλώς το αεροδρόμιο δεν είναι απόρθητο φρούριο, αλλά η δουλειά μας είναι να σταματήσουμε τους ιούς, οι οποίοι δεν γνωρίζουν σύνορα..."
Προ ημερών το Μαρόκο ανακοίνωσε το πρώτο κρούσμα του κορωνοϊού. Πρόκειται για έναν Μαροκινό που επέστρεψε από διακοπές στην Ιταλία και παραμένει μέχρι σήμερα σε καραντίνα σε νοσοκομείο της Καζαμπλάνκα. Οι αρχές έκαναν λόγο και για δεύτερο πιθανό κρούσμα σε φοιτητική εστία της πρωτεύουσας Ραμπάτ, αλλά το τεστ ήταν αρνητικό. Πρώτα κρούσματα του κορωνοϊού καταγράφονται και στην Τυνησία, την Αλγερία, τη Σενεγάλη και τη Νιγηρία. Η Καχίνα Μπουαμπντελά, νοσηλεύτρια σε κλινική της πόλης Μπετζάγια, στη βορειοανατολική Αλγερία, περιγράφει την κατάσταση: "Συνιστούμε σε όλους να πλένουν συχνά τα χέρια τους, ιδιαίτερα πριν το φαγητό ή μετά από επαφές με άλλον κόσμο. Κι ακόμη να αποφεύγουν τη σωματική επαφή με όσους βήχουν. Δεν θέλω να τρομοκρατήσω κανέναν, αλλά η αλήθεια είναι ότι δεν έχουμε τα απαραίτητα υλικά για να απομονώσουμε τους ασθενείς και να αντιμετωπίσουμε μία πανδημία..."
Αδυναμίες στο σύστημα υγείας
Μικροβιολογικές εξετάσεις στο Ινστιτούτο Παστέρ της Σενεγάλης
Στην Αφρική ο κορωνοϊός εξαπλώνεται με αργούς ρυθμούς ή τουλάχιστον αυτό υποδεικνύουν τα επίσημα στοιχεία. Ωστόσο, ο κόσμος ανησυχεί. Όχι μόνο για τα κρούσματα που καταγράφονται, αλλά και για εκείνα που πιθανώς ...δεν καταγράφονται. Ανησυχία εκφράζουν και οι εμπειρωγνώμονες του Παγκόσμιου Οργανισμού Υγείας (ΠΟΥ), ιδιαίτερα για την Αλγερία και τη Νιγηρία. Επιβαρυντικοί παράγοντες θεωρούνται οι στενές οικονομικές σχέσεις των χωρών αυτών με την Κίνα, η μεγάλη πυκνότητα πληθυσμού, αλλά και οι δυσλειτουργίες ή αδυναμίες στις τοπικές υγειονομικές υπηρεσίες και στο σύστημα υγείας.
"Φοβάμαι γιατί ξέρω το σύστημα", λέει μία γυναίκα από τη Νιγηρία. "Ξέρω πόσο αδιάφοροι είναι κάποιοι κυβερνητικοί αξιωματούχοι, πόσο ελλειπείς μπορεί να είναι οι έλεγχοι σε όσους μπαίνουν στη χώρα. Η κυβέρνηση πρέπει να κινητοποιήσει όλον τον μηχανισμό, όπως είχε γίνει παλαιότερα με την επιδημία Έμπολα" Ο ιός Έμπολα είχε πλήξει τη Δυτική Αφρική το 2014, αφήνοντας πίσω του 11.000 νεκρούς. Ήταν πιο επικίνδυνος και πιο φονικός από τον κορωνοϊό, αλλά κάποτε νικήθηκε κι αυτός. Η Νιγηρία είχε πρωτοστατήσει στην προσπάθειά για την αντιμετώπισή του. Σε όλη τη χώρα είχαν καταγραφεί μόλις είκοσι κρούσματα και έξι θύματα.
Μπορεί να περάσει απαρατήρητος ο ιός;
Μεγάλη ζήτηση για προστατευτικές μάσκες και στην Αφρική
Μέχρι σήμερα έχουν γίνει γνωστά ελάχιστα κρούσματα του κορωνοϊού στην Αφρική. Ωστόσο, οι ειδικοί δεν εφησυχάζουν και εκφράζουν την ανησυχία τους, ότι ο ιός θα μπορούσε να διαδοθεί χωρίς καν να το αντιληφθούν οι αρμόδιες αρχές. Είτε γιατί δεν διαθέτουν τον απαραίτητο ιατρικό εξοπλισμό, είτε γιατί δεν είναι προετοιμασμένες για μία πανδημία, είτε γιατί οι ίδιοι οι ασθενείς δεν θέλουν ή δεν έχουν τη δυνατότητα να ζητήσουν έγκαιρη ιατρική βοήθεια.
Όπως κι αν έχουν τα πράγματα, ο χειρότερος σύμβουλος είναι ο πανικός, επισημαίνει ο Νασίρου Σανί Γκβάρζο, έμπειρος ιατρός και διευθυντής επιστημονικής ομάδας που είχε αντιμετωπίσει αποτελεσματικά τον ιό Έμπολα. "Δεν είναι η ώρα για να πανικοβληθούμε. Είναι η ώρα για να αναλάβουμε δράση. Όποιος πανικοβάλλεται, κάνει κακό στον εαυτό του. Αυτό που χρειάζεται τώρα είναι να ενημερωθούμε καλύτερα για τον ιό και για τα μέτρα προφύλαξης. Αν αφήσουμε τον πανικό να μας κυριεύσει, έχουμε χάσει το παιχνίδι..."
Ντουνιά Σαντακί (Ραμπάτ)
Επιμέλεια: Γιάννης Παπαδημητρίου
</doc>
<doc docid='dw_52677273' lang='ell' type='mono' source='https://www.dw.com/el/el/νέα-μέτρα-στην-ιταλία-ασθενεί-ο-ηγέτης-της-κεντροαριστεράς/a-52677273' term='κορωνοϊός'>
Περισσότερα από πέντε χιλιάδες κρούσματα καταγράφονται πλέον στην Ιταλία, ενώ ο αριθμός των νεκρών φτάνει τους 197. Η κατάσταση εκτάκτου ανάγκης συνεχίζεται και η διάδοση του ιού δεν έχει ακόμη σταματήσει. Μάλιστα, όπως έγινε γνωστό το μεσημέρι του Σαββάτου, από τον ιό έχει προσβληθεί και ο επικεφαλής του συγκυβερνώντος σοσιαλδημοκρατικού κόμματος της Ιταλίας (PD) Νικόλα Τζινγκαρέτι. Όπως ανακλοίνωσε ο ίδιος, μέσω Facebook, αισθάνεται καλά, αλλά θα παραμείνει σε καραντίνα στο σπίτι του, ακολουθώντας τις σχετικές οδηγίες των γιατρών.
Η κυβέρνηση του Τζουζέπε Κόντε αποφάσισε ότι, για προληπτικούς λόγους, οι δίκες στην Ιταλία μπορούν να διακοπούν μέχρι τα τέλη Μαϊου. Εξαρτάται από την βούληση των δικαστηρίων, από την στιγμή που είναι πολύ δύσκολο να τηρηθεί η απόσταση ασφαλείας του ενός μέτρου, την οποία είχαν ορίσει οι ιταλικές αρχές. Παράλληλα, τα νοσοκομεία της χώρας θα προμηθευτούν άλλα πεντακόσια μηχανήματα για τους θαλάμους εντατικής θεραπείας, ενώ θα μπορούν να προχωρούν σε προσωρινή κατάσχεση, από ιδιώτες, αναγκαίων αγαθών και μηχανημάτων, για την αποτελεσματικότερη αντιμετώπιση του κορωνοϊού. Στο μεταξύ, σύμφωνα με τα ιταλικά μέσα ενημέρωσης, εξετάζεται η δυνατότητα ακόμη και να απαγορευθεί η πρόσβαση σε όλη την περιφέρεια της Λομβαρδίας, η οποία παρουσιάζει, εδώ και τέσσερις εβδομάδες, των υψηλότερο αριθμό κρουσμάτων.
Πρώτο κρούσμα στο Βατικανό
Καραντίνα για τον Νικόλα Τζινγκαρέτι και την οικογένειά του
Όσο για την Ρώμη, είναι αισθητή η μείωση των τουριστών στο Βατικανό, μετά και την χθεσινή είδηση ότι διαγνώσθηκε το πρώτο κρούσμα στο παπικό κρατίδιο. Tις επόμενες εβδομάδες ο Πάπας Φραγκίσκος θα ευλογεί τους πιστούς μόνο διαδικτυακά και από την τηλεόραση, για να αποφευχθεί η συρροή τους στην πλατεία του Αγίου Πέτρου.
Η κυβέρνηση Κόντε θέλει να προχωρήσει στην άμεση πρόσληψη είκοσι χιλιάδων γιατρών και νοσηλευτών στα δημόσια νοσοκομεία της χώρας, καθώς πολύ συχνά ειδικευμένοι γιατροί και νοσοκόμοι κάνουν εξουθενωτικές βάρδιες, προκειμένου να βοηθήσουν τους ασθενείς. Είναι σαφές, πλέον, ότι η οικονομία της χώρας θα υποστεί τεράστια ζημιά. Σύμφωνα με πρώτους υπολογισμούς, μόνον στην κόκκινη ζώνη, νότια του Μιλάνου (με 50.000 κατοίκους) κινδυνεύουν να κλείσουν τρεις χιλιάδες μικρομεσαίες επιχειρήσεις. Αλλά αυτό που θέλει να πετύχει στη φάση αυτή η κυβέρνηση της Ρώμης είναι πρώτα απ’ όλα να σεβαστεί κάθε πολίτης τις συστάσεις των γιατρών, ώστε  να σταματήσει η συνεχής αύξηση  των κρουσμάτων.
Θεόδωρος Ανδρεάδης Συγγελλάκης, Ρώμη.
</doc>
<doc docid='dw_52663531' lang='ell' type='mono' source='https://www.dw.com/el/el/η-εξάπλωση-του-κορωνοϊού-στη-σύνοδο-των-υπ-υγείας/a-52663531' term='κορωνοϊός'>
Tις τελευταίες εξελίξεις σε σχέση με την εξάπλωση του κορωνοϊού στα κράτη μέλη, συζητούν σήμερα στις Βρυξέλλες οι υπουργοί Υγείας της ΕΕ, στη διάρκεια έκτακτης συνεδρίασης που συγκάλεσε η κροατική Προεδρία λόγω της σοβαρότητας της κατάστασης.
Οι υπουργοί θα κάνουν μια αποτίμηση της υλοποίησης των μέτρων που είχαν λάβει στις 13 Φεβρουαρίου, κυρίως στο θέμα της ανταλλαγής πληροφοριών μεταξύ των κρατών μελών, δεδομένου ότι από τότε η κατάσταση έχει επιδεινωθεί σημαντικά.
Ανησυχία για τη μετάδοση του ιού
Πόσο αποτελεσματικά είναι τα μέτρα αντιμετώπισης του ιού;
Όπως επισημαίνει το σχετικό έγγραφο προβληματισμού της κροατικής Προεδρίας, παρά τις προσπάθειες που έχουν καταβληθεί για την αντιμετώπιση των προκλήσεων που προέκυψαν από τον κορωνοϊό εξακολουθεί να υπάρχει έντονη αβεβαιότητα σχετικά με αυτόν τον νέο τύπο μεταδοτικής νόσου.
Το γεγονός ότι σε πολλά κράτη μέλη η συντριπτική πλειονότητα των κρουσμάτων οφείλεται στη μετάδοση εντός της ίδιας της χώρας συνεπάγεται ότι τα μέσα καταπολέμησης της νόσου πλέον αλλάζουν, αναφέρει το έγγραφο. Καθώς η επιδημιολογική κατάσταση της λοίμωξης από τη νόσο επιδεινώνεται, είναι αναγκαίο να εξεταστεί περαιτέρω πώς μπορούν τα μέτρα περιορισμού και πρόληψης να έχουν τη μέγιστη αποτελεσματικότητα, καθώς και να αξιολογηθεί το επίπεδο ετοιμότητας και η ανάγκη για συντονισμένη αντίδραση σε επίπεδο ΕΕ, τονίζει η προεδρία.
Εντατικοποίηση της ανταλλαγής πληροφοριών
Στόχος από εδώ και πέρα η θεραπεία και όχι μόνο η πρόληψη
Θα πρέπει να σημειωθεί ότι η κροατική προεδρία, παράλληλα με την έκτακτη συνεδρίαση που συγκάλεσε για σήμερα, αποφάσισε λόγω της επιδείνωσης της κατάσταση να αναβαθμίσει και να θέση σε πλήρη ενεργοποίηση τον μηχανισμό ανταλλαγής πληροφοριών. Η ανταλλαγή πληροφοριών πραγματοποιείται μέσω ειδικής διαδικτυακής πλατφόρμας με εκθέσεις και αναλύσεις της κατάστασης, καθώς και συνεισφορές των ενδιαφερόμενων μερών.
Μεταξύ των ζητημάτων που συζητούν οι υπουργοί είναι και το κατά πόσο σε μια περαιτέρω επιδείνωση της επιδημιολογικής κατάστασης θα έπρεπε να εστιαστεί η προσοχή στη θεραπεία και λιγότερο στην πρόληψη και ετοιμότητα.  Την Ελλάδα στη σημερινή συνεδρίαση εκπροσωπεί ο υπουργός Υγείας Βασίλης Κικίλιας, ενώ η Κομισιόν εκπροσωπείται από τρεις επίτροπους.
Nίκος Μπέλλος, Βρυξέλλες
</doc>
<doc docid='dw_52658891' lang='ell' type='mono' source='https://www.dw.com/el/el/υπέρ-της-κατανομής-προσφύγων-το-57-των-γερμανών/a-52658891' term='κορωνοϊός'>
Πολλά τα θέματα της επικαιρότητας που απασχολούν τους Γερμανούς τις τελευταίες ημέρες και εβδομάδες. Οι εικόνες από τα ελληνοτουρκικά σύνορα και από τους πρόσφυγες με ή χωρίς εισαγωγικά που στέλνει ο πρόεδρος Ερντογάν παραβιάζοντας τη συμφωνία της ΕΕ με τη χώρα του αποτελούν σημείο προβληματισμού που καταγράφεται στη δημοσκόπηση του πρώτου καναλιού της γερμανικής δημόσιας τηλεόρασης ARD, και η οποία έγινε από το Ινστιτούτο Δημοσκοπήσεων infratest-dimap. Τι θα πρέπει να γίνει; Θα πρέπει να περάσουν από την άλλη πλευρά ή όχι;
Άνοιγμα των ελληνοτουρκικών συνόρων και προώθηση στην ΕΕ
Πρόχειρο προσφυγικό κατάλυμα στην Ανδριανούπολη. Υπέρ της κατανομής τους σε χώρες της ΕΕ τάσσεται η πλειοψηφία των Γερμανών
Στο ερώτημα αυτό, το 57% των Γερμανών ερωτηθέντων απαντά θετικά και υποστηρίζει ότι στη συνέχεια θα πρέπει να προωθηθούν και να κατανεμηθούν στις χώρες-μέλη της ΕΕ. Ποσοστό 41% τίθεται κατηγορηματικά εναντίον. Υπάρχει και μια τρίτη κατηγορία Γερμανών πολιτών γύρω στο 42% που υποστηρίζει ότι κατά το δυνατόν δεν θα πρέπει να επιτραπεί η είσοδός τους στην ΕΕ. Εάν αναλύσει κανείς τα ποσοστά με βάση την κομματική προέλευση των ερωτηθέντων, θα διαπιστώσει ότι το μεγαλύτερο ποσοστό (87%) ψηφίζει το ακροδεξιό και εθνολαϊκιστικό κόμμα Εναλλακτική για τη Γερμανία AfD. Πάνω από το ήμισυ των ερωτηθέντων (54%) είναι ψηφοφόροι του κόμματος των Ελεύθερων Δημοκρατών FDP και σχεδόν ένας στους δύο είναι οπαδός των κομμάτων που απαρτίζουν την Χριστιανική Ένωση CDU/CSU. Ένα άλλο ερώτημα που τέθηκε ήταν εάν χώρες όπως η Γερμανία και η Γαλλία θα πρέπει αυτοβούλως, και όχι στο πλαίσιο μιας ευρωπαϊκής λύσης, να υποδεχθούν πρόσφυγες, σε περίπτωση που δεν καταστεί δυνατή κοινή αντιμετώπιση του προβλήματος. Και εδώ οι απόψεις διίστανται αναλόγως του κόμματος που υποστηρίζουν οι ερωτηθέντες.
Μόνο ένα 1/3 των ερωτηθέντων υποστηρίζει ότι θα πρέπει να δοθεί στην Τουρκία περισσότερη οικονομική βοήθεια για να διατηρηθεί «εν ζωή» η συμφωνία για το προσφυγικό, 6 στους δέκα (59%) απαντούν κατηγορηματικά «όχι». Από τη δημοσκόπηση προκύπτει επίσης ότι η συμφωνία που ισχύει από το 2016, και στο παρελθόν είχε γίνει αντικείμενο διαφωνίας ακόμη και μέσα στους κόλπους των κομμάτων με διαφορετική ένταση.
Φόβος από τον κορωνοϊό; Όχι στη Γερμανία
Κέρδισε σε δημοτικότητα ο υπ. Υγείας Γενς Σπαν για τους χειρισμούς του στην κρίση με τον κορωνοϊό
Σε ό,τι αφορά τον κορωνοϊό μάσκες και αντισηπτικά χεριών δεν μπορεί κανείς να βρει στο πλέον σε φαρμακεία και καταστήματα, αν και ο αριθμός των κρουσμάτων συνεχώς αυξάνεται. Υπάρχουν και σούπερ μάρκετ στα οποία δεν μπορεί κανείς να βρει πια μακαρόνια, κονσέρβες, αλεύρι, λάδι και χαρτί τουαλέτας. Η ανησυχία των Γερμανών μήπως κολλήσουν τον νέο ιό μεγαλώνει σταδιακά, αλλά ποσοστό 76% δηλώνει ότι κρατά τη ψυχραιμία του, όπως καταγράφεται στο βαρόμετρο.  Σχετικά με την πολιτική διαχείριση του προβλήματος, η δημοτικότητα του γερμανού υπουργού Υγείας Γενς Σπαν ανεβαίνει και φτάνει σε δεύτερη θέση (51%) αμέσως μετά από την Άγκελα Μέρκελ (53). Η πλειοψηφία των Γερμανών υποστηρίζει ότι κάνει πολύ καλή δουλειά. Αλλά τι κάνει ακριβώς; Καθημερινά απευθύνεται στην κοινή γνώμη, αναλύοντας τα μέτρα προστασίας που θα πρέπει να λάβουν. Αλλά τον υπακούν; Πλένουν τα χέρια τους και αποφεύγουν χώρους με πολλούς ανθρώπους;
Η απάντηση είναι θετική. 3 στους 4 δηλώνουν ότι όντως πλένουν συχνότερα τα χέρια, ενώ μόνο ένας στους τέσσερις κάνει μαζικές αγορές στα σούπερ μάρκετ. Η δημοσκόπηση καταγράφει αύξηση της εμπιστοσύνης των γερμανών πολιτών απέναντι στις αρχές και τις υγειονομικές υπηρεσίες. Ποσοστό 2/3 δηλώνει ότι οι θεσμοί έχουν τον απόλυτο έλεγχο. Εδώ καταγράφεται σημαντική αύξηση του 16%. Η δημοσκόπηση έγινε τηλεφωνικά την περασμένη Δευτέρα και Τρίτη σε δείγμα 1002 ανθρώπων. Το ποσοστό λάθους κυμαίνεται ανάμεσα στο 1,4 και 3,1 ποσοστιαίων μονάδων.
Ζαμπίνε Κίνκαρτς
Επιμέλεια: Ειρήνη Αναστασοπούλου
</doc>
<doc docid='dw_52651141' lang='ell' type='mono' source='https://www.dw.com/el/el/500-χρόνια-από-τον-θάνατο-του-ραφαήλ/a-52651141' term='κορωνοϊός'>
Τα 37ά γενέθλια του Ραφαήλ σηματοδοτούν ταυτόχρονα και το θάνατό του. Ακόμα και σήμερα παραμένει μυστήριο η αιτία του θανάτου του. Πέθανε από υψηλό πυρετό ή από κάποια σεξουαλικώς μεταδιδόμενη ασθένεια, αφού λέγεται ότι είχε αδυναμία στο ωραίο φύλο.
Την ώρα που στην Ιταλία κλείνουν σχολεία και πανεπιστήμια από τον κορωνοϊό και αναβάλλονται εκθέσεις τουρισμού και βιβλίου, στη Ρώμη ετοιμάζεται πυρετωδώς η μεγάλη αναδρομική έκθεσή του. Οι Ιταλοί διοργανωτές δεν φείδονται επιχειρημάτων και εξόδων ώστε να φιλοξενήσουν στο μουσείο Scuderie del Quirinale τα 120 αριστουργήματα του Ραφαήλ.
Η έκθεση αυτή απαιτεί χρόνια προετοιμασιών και διεθνών συνεργασιών. Το μουσείο Scuderie del Quirinale άλλωστε δεν διαθέτει μόνιμη συλλογή αλλά είναι υποχρεωμένο να παρουσιάζει εκθέσεις που βασίζονται σε δάνεια. Για τη συγκεκριμένη έκθεση συνεργάστηκαν μουσεία από όλο τον κόσμο, όπως είναι το Λούβρο, το Βρετανικό Μουσείο, το ΜοΜΑ στη Νέα Υόρκη, τα Μουσεία του Βατικανού, το Μουσείο Πράδο στη Μαδρίτη.
Ο Ραφαήλ έχαιρε μεγάλης εκτιμήσεως από τους ομότεχνους του και το Βατικανό. Έκανε τα πορτρέτα πολύ ισχυρών ανθρώπων της εποχής του, ανάμεσα σε αυτούς και τα πορτρέτα δυο Παπών.
Ένα ταλέντο που δεν κρυβόταν
Αυτοπροσωπογαφία του Ραφαήλ, 1506
Η έκθεση παρουσιάζεται μέχρι τις 2 Ιουνίου του 2020 και ξεκινάει με το θάνατο του Ραφαήλ στη Ρώμη το 1520 και φθάνει μέχρι τη γέννηση του μεγάλου ζωγράφου και αρχιτέκτονα στο Ουρμπίνο το 1483. Στην έκθεση παρουσιάζονται σχέδια, πίνακες, γλυπτά και έγγραφα.
Με αφορμή τη συμπλήρωση 500 χρόνων από τον θάνατο του Ραφαήλ διοργανώνονται εκθέσεις σε όλο τον κόσμο προς τιμήν του.
Όλες οι εκθέσεις πάντως έχουν ένα κοινό στοιχείο. Δείχνουν ότι όσο μεγάλος και σημαντικός ζωγράφος και εάν ήταν ο Ραφαήλ, ξεκίνησε από χαμηλά. Δάσκαλός του υπήρξε ο Περουτζίνο. Σιγά-σιγά κατάφερε να αποδευσμευθεί από το ύφος του δασκάλου του και να πάει στη Ρώμη μέσω Φλωρεντίας. Μαζί με τον Λεονάρντο ντα Βίντσι και τον Μικελάντζελο Μπουοναρότι δημιουργούν την πολύ σημαντική τριάδα Ιταλών καλλιτεχνών της Αναγέννησης.
Ο Ραφαήλ γεννήθηκε το 1483 στο Ουρμπίνο. Ο πατέρας του ήταν επίσης ζωγράφος αλλά πολύ μικρός έχασε και τους δυο γονείς του. Τον μεγάλωσε ο θείος του και ήδη όταν ήταν 17 χρόνων το ταλέντο του ήταν ολοφάνερο. Στα λίγα χρόνια που έζησε κατάφερε να δημιουργήσει αριστουργήματα, τα οποία γίνονται αντικείμενο θαυμασμού μέχρι και στις ημέρες μας.
Ναντίν Βόιτσικ
Επιμέλεια: Μαρία Ρηγούτσου
</doc>
<doc docid='dw_52654298' lang='ell' type='mono' source='https://www.dw.com/el/el/χ-θεοχάρης-ο-ελληνικός-τουρισμός-θα-αντέξει/a-52654298' term='κορωνοϊός'>
Παρότι ακυρώθηκε η Διεθνής Έκθεση Τουρισμού (ITB) ο έλληνας υπουργός Τουρισμού Χάρης Θεοχάρης δεν ακύρωσε τη δική του επίσκεψη στο Βερολίνο. Εδώ συναντήθηκε τόσο με τουριστικούς παράγοντες όσο και με εκπροσώπους της γερμανικής κυβέρνησης. Ο ελληνικός τουρισμός «εξακολουθεί να συνεχίζει τη δυναμική του πορεία» και η Ελλάδα «εξακολουθεί να εμπιστεύεται τους γερμανούς τουρίστες» αυτά ήταν τα δύο μηνύματα που θέλησε να μεταφέρει ο κ. Θεοχάρης στους συνομιλητές του, είπε σε συνέντευξή του στην Deutsche Welle.
Αντιμετώπιση της επιφυλακτικότητας
Ο υπ. Τουρισμού Χάρης Θεοχάρης στο Βερολίνο
Η επίσκεψη σχετίζεται σαφώς με την εμφάνιση της νόσου του κορωνοϊού. Από τις πληροφορίες που έχει συγκεντρώσει από τiς συνομιλίες του στο Βερολίνο και τα μηνύματα που δέχεται από τις τουριστικές αγορές ανά τον κόσμο εκτιμά ότι η πλειοψηφία αυτών που θέλουν να ταξιδέψουν φέτος σκοπεύουν να πραγματοποιήσουν τα σχέδια τους. O X. Θεοχάρης παραδέχεται όμως ότι η εμφάνιση του κορωνοϊού έχει προκαλέσει αβεβαιότητα στους τουρίστες. «Η κατάσταση είναι εξελισσόμενη», δήλώνει. «Κανείς δεν ξέρει πως θα εξελιχθούν τα κρούσματα και οι επιπτώσεις τους. Αυτό που μπορούμε να πούμε είναι ότι υπάρχει, σε γενικές γραμμές, μια επιφυλακτικότητα του κόσμου να ταξιδέψει, η οποία όμως δεν είναι γενικευμένη.»
Συνάντηση του κ. Θεοχάρη με εκπροσώπους της TUI στο Βερολίνο
Σύμφωνα με τον υπουργό Τουρισμού οι ενδοιασμοί δεν σχετίζονται τόσο με τον ίδιο τον ιό. Όπως εκτιμά «αν υπάρχει μεγαλύτερη ανησυχία τότε αυτή δεν αφορά τόσο τον ίδιο κορωνοϊό όσο, αν μέσω των διαδικασιών που ακολουθούνται, εγκλωβιστούν σε μία κατάσταση.» Δηλαδή να τεθούν σε καραντίνα, αν για παράδειγμα στο ξενοδοχείο που διαμένουν διαπιστωθεί ότι κάποιος έχει αρρωστήσει από κορωνοϊό. Ο X. Θεοχάρης διαβεβαιώνει ότι στην Ελλάδα αυτό το μέτρο θα ληφθεί μόνο σε «πολύ εξαιρετικές περιπτώσεις».
Πολλοί τουρίστες που θα ήθελαν από τώρα να κάνουν προκράτηση για τις διακοπές τους στην Ελλάδα διακατέχονται από το φόβο ότι ενδεχομένως θα χάσουν χρήματα σε περίπτωση που αυξηθούν τους επόμενους μήνες τα κρούσματα της ασθένειας και αναγκαστούν να ακυρώσουν το ταξίδι τους. Ο κ. Θεοχάρης θέλει να τους καθησυχάσει. Ήδη ο Σύνδεσμος Ελληνικών Τουριστικών Επιχειρήσεων (ΣΕΤΕ) έχει εκδώσει οδηγίες και έχει κάνει παραινέσεις στους ξενοδόχους ώστε να επιδείξουν μεγαλύτερη ευελιξία προκειμένου να μην χάνουν την προκαταβολή τους, όσοι έχουν κάνει προκράτηση.
Κατάσταση στα σύνορα και τουρισμός
Θα έχουν επιπτώσεις στον ελληνικό τουρισμό τα βίαια επεισόδια στα ελληνοτουρκικά σύνορα;
Βέβαια εκτός από το πρόβλημα του κορωνοϊού, που είναι ένα παγκόσμιο φαινόμενο, η Ελλάδα αντιμετωπίζει και ένα εθνικό ζήτημα – την ένταση που επικρατεί στα ελληνοτουρκικά σύνορα. Οι εικόνες από τα βίαια επεισόδια παίζονται διεθνώς από όλους τους τηλεοπτικούς σταθμούς. Ο υπουργός Τουρισμού δεν πιστεύει ότι τα γεγονότα θα έχουν επιπτώσεις στον τουρισμό, επειδή δεν επηρεάζουν τις τουριστικές περιοχές. «Ακόμη», δηλώνει, «και στις περιοχές που συμβαίνουν αυτά τα γεγονότα, τα όποια ξενοδοχεία που είναι εκεί, δεν έχουν καμία σχέση με το φαινόμενο. Η χώρα μας κάνει αυτό που χρειάζεται για να προστατεύσει τα ευρωπαϊκά σύνορα. Ακολουθώντας αυτή τη σωστή και αυστηρή πολιτική τήρησης των νόμων στα σύνορά μας θωρακίζουμε και το τουριστικό μας προϊόν.»
Τέλος, στις συνομιλίες του με μεγάλους Tour Operator, όπως η TUI και ο Γερμανικός Ταξιδιωτικός Σύνδεσμος (DRV) ο κ. Θεοχάρης διαπίστωσε ότι «δεν υπάρχει κανένας φόβος και κανένας λόγος ανησυχίας για τη χώρα μας – δεν μου έθεσε κανένας κάποιο τέτοιο ζήτημα ή διατύπωσε κάποια αμφιβολία.» Βέβαια, κανείς δεν μπορεί να αποκλείσει μια κάμψη της τουριστικής κίνησης. Μια τέτοια εξέλιξη θα αφορά όμως όλο τον κόσμο και όχι μόνο την Ελλάδα. Ακόμη όμως και σε αυτή την περίπτωση ο ελληνικός τουρισμός θα άντεχε. Είναι σίγουρος ότι «η δυναμική του ελληνικού τουριστικού προϊόντος δεν έχει χαθεί επειδή προσωρινά ζούνε όλες οι χώρες αυτό το κύμα του κορωνοϊού. Εν πάση περιπτώση, είναι ένα παροδικό ζήτημα που σε κάποιο επίπεδο θα αντιμετωπισθεί ιατρικά. Η ανάγκη του κόσμου να πάει διακοπές δεν θα σταματήσει επειδή πέρασε φέτος ένα κορωνοϊός.»
Παναγιώτης Κουπαράνης, Βερολίνο
</doc>
<doc docid='dw_52636444' lang='ell' type='mono' source='https://www.dw.com/el/el/γιατροί-στην-εποχή-του-κορωνοϊού/a-52636444' term='κορωνοϊός'>
Βήχας και λίγος πυρετός: Δεν παίζουν με αυτά τα πράγματα στην εποχή του κορωνοϊού. Καλύτερα κατευθείαν στο γιατρό, σκέφτεται πολύ κόσμος. Ο φόβος είναι μεγάλος και, ενώ σε άλλες εποχές θα καθόταν κανείς στο σπίτι με ένα τσάι και καμιά ασπιρίνη, τώρα τρέχει στο γιατρό. Το αποτέλεσμα είναι ότι οι αίθουσες αναμονής των ιατρείων στη Γερμανία είναι γεμάτες και είναι εξαιρετικά δύσκολο να βρεις ελεύθερο ραντεβού.
Σε κάθε περίπτωση πάντως «είναι καλύτερα να παίρνει πρώτα κανείς τηλέφωνο και μετά να πηγαίνει στο γιατρό. Ούτως ή άλλως δεν είναι καλό να περιμένεις με τις ώρες, όταν μάλιστα έχει ένα αποδυναμωμένο ανοσοποιητικό σύστημα» τονίζει ο Κρίστιαν Σμουκ, εκπρόσωπος του Συνδέσμου Γερμανών Νοσοκομειακών Γιατρών.
Οι οικογενειακοί γιατροί στη Γερμανία θεωρούν πως αυτή την περίοδο είναι πολύ σημαντικό να ενημερώσουν τον κόσμο.
Οι ασθενείς περιμένουν σε ουρά και στο ιατρείο του παθολόγου Αντρέα Κοχ. Ο ίδιος πάντως βρήκε μια μέθοδο με την οποία μπορεί πολύ γρήγορα μπορεί να ξεχωρίζει τους ασθενείς που πιθανολογεί ότι μπορεί να έχουν προσβληθεί από κορωνοϊό. Έχει ακυρώσει όλα τα πρωινά ραντεβού του και τηλεφωνεί στους ασθενείς σε καθένα ξεχωριστά για συζητήσουν για τα συμπτώματα τους. Εάν θεωρήσει ότι υπάρχει κάποιο ύποπτο περιστατικό τότε δέχεται τον ασθενή σε ένα ειδικό χώρο τον οποίο έχει απομονώσει ώστε να μην έρχεται σε επαφή με άλλους ασθενείς.
Ειδικές τηλεφωνικές γραμμές
Αντισηπτικά τέλος ....
Στη Γερμανία όπως και σε άλλες χώρες λειτουργεί ειδική γραμμή τηλεφωνικής επικοινωνίας όπου μπορεί να ενημερωθεί ο κόσμος. Τις προηγούμενες ημέρες τα τηλεφωνήματα ήταν αναρίθμητα όπως επίσης και στις τηλεφωνικές γραμμές των επειγόντων περιστατικών. Η γερμανική πυροσβεστική κοινοποίησε μέσω twitter πως ο αριθμός 112 δεν θα λειτουργεί πάντως για τον κορωνοϊό. Οι κατά τόπους δήμοι ξεκίνησαν ειδικές γραμμές επικοινωνίας ενώ λεπτομερείς πληροφορίες μπορεί να πάρει κανείς και από το επιδημιολογικό ινστιτούτο Ρόμπερτ Κοχ.
Οι γιατροί πάντως προειδοποιούν πως προς το παρόν οι πιθανότητες να ασθενήσει κανείς από απλή γρίπη είναι τέσσερεις φορές μεγαλύτερες σε σχέση με τον κορωνοϊό. Οι επιδημιολόγοι δεν σταματούν να επαναλαμβάνουν πως ο κορωνοϊός συνήθως δεν μοιάζει παρά με ένα απλό κρυολόγημα που κάποιες φορές μπορεί να περάσει ακόμα και απαρατήρητο.
Επίσης τονίζουν την προσωπική ευθύνη των ασθενών αλλά και γενικότερα των πολιτών. Το συχνό και καλό πλύσιμο των χεριών μπορεί να προστατεύσει. Ακόμη η αποφυγή χειραψίας αλλά και ο τρόπος με τον οποίο βήχουμε μπορεί να μας προστατέψει.
Και στη Γερμανία πάντως τα αντισηπτικά εξαντλούνται μέσα σε λίγες ώρες ενώ οι μάσκες έχουν γίνει δυσεύρετες.
Ανέτ Στάιν (DPA)
Επιμέλεια: Μαρία Ρηγούτσου
</doc>
<doc docid='dw_52612491' lang='ell' type='mono' source='https://www.dw.com/el/el/ο-κορωνοϊός-κάνει-τον-συνάνθρωπο-φορέα/a-52612491' term='κορωνοϊός'>
Για ολόκληρες εβδομάδες ο κορωνοϊός βρισκόταν μονάχα στο επίκεντρο της ειδησεογραφίας, αφού αφορούσε κυρίως περιοχές … στην άλλη άκρη του κόσμου. Τις τελευταίες ημέρες όμως αυτό άλλαξε – πλέον ο βήχας και το συνάχι και στην Ευρώπη σημαίνουν… συναγερμό για τους τριγύρω.
Κάθε φυσιολογικό κύμα γρίπης αφορά τους περισσότερους ανθρώπους, λέγεται εδώ και πολύ καιρό. Αυτό από μόνο του ήταν μέχρι τώρα ικανό να καθησυχάσει τον περισσότερο κόσμο. Αλλά τώρα ακούγεται ότι οι μάσκες και τα ειδικά υγρά απολύμανσης χεριών έχουν εξαντληθεί σε πολλά καταστήματα… Εκθέσεις και τουρνουά ακυρώνονται, ενώ το ερώτημα πλέον είναι εάν οι Ολυμπιακοί Αγώνες μπορούν να πραγματοποιηθούν στο Τόκιο. Στην Κίνα πάνω από 50 εκατομμύρια άνθρωποι βρίσκονται σε καραντίνα - περισσότεροι από ποτέ στην ιστορία.
Ο Κρίστιαν Ντρόστεν, ειδικός σε θέματα μετάδοσης ιών και διευθυντής του Charité του Βερολίνου, αν και εναντιώνεται στις «πυρετώδεις» συζητήσεις που γίνονται σχεδόν σε όλα τα ΜΜΕ πλέον, τονίζει επίσης ότι «δεν πρόκειται για μία κανονική, εποχική γρίπη, αλλά για μια πανδημία». Αυτό συνέβη για τελευταία φορά το 1957 και το 1968. «Σήμερα κανείς δεν μπορεί να το θυμηθεί», ενώ όπως σημείωσε στη συνέχεια «η εξέλιξη δεν θα είναι καλή» - και αυτή η δήλωση προέρχεται από έναν νηφάλιο επιστήμονα.
Φόβος μπροστά στον… αόρατο εχθρό
Κινδυνεύουν και οι Ολυμπιακοί Αγώνες από τον κορωνοϊό;
Στην περίπτωση του κορωνοϊού πολλοί παράγοντες ταυτόχρονα αυξάνουν το αίσθημα της απειλής και τον φόβο του κόσμου. Καταρχήν, το γεγονός ότι «αόρατοι» κίνδυνοι όπως οι ραδιενεργές ακτίνες ή οι ιοί θεωρούνται γενικά ως πιο απειλητικοί, σημειώνει ο Ραλφ Χέρτβινγκ, διευθυντής στο Ινστιτούτο Εκπαιδευτικής Έρευνας του Ινστιτούτου Μαξ Πλανκ στο Βερολίνο, ο οποίος ειδικεύεται στην ψυχολογία του κινδύνου. «Ένας ακόμη παράγοντας είναι η αβεβαιότητα: Είναι ακόμα ασαφές πόσα άτομα τελικά θα επηρεαστούν από τον ιό. Επιπλέον, υπάρχει ακόμη η αίσθηση ότι ο ιός είναι ανεξέλεγκτος, αφού προς το παρόν δεν υπάρχει κανένα εμβόλιο».
Όλα αυτά έχουν τη δυνατότητα να προκαλέσουν φόβο. Κι εκείνοι που φοβούνται τείνουν να μην συμπεριφέρονται πια λογικά. Έτσι, καταλήγουν να ενδιαφέρονται κυρίως για τον εαυτό τους και την οικογένειά τους. Μάλιστα, σε κάποιες ακραίες περιπτώσεις, η μητέρα τρέχει στο γραφείο του γιατρού χωρίς καμία προειδοποίηση, με το παιδάκι της στην αγκαλιά, επειδή φοβάται ότι μπορεί να έχει κολλήσει τον κορωνοϊό - χωρίς να σκεφτεί ότι σε περίπτωση που αυτό ισχύει, θα έθετε σε κίνδυνο πολλούς ακόμη. Ο συνάνθρωπος αντιμετωπίζεται σε τέτοιες καταστάσεις πανικού κυρίως ως ένας δυνητικός φορέας ασθένειας και όχι ως κάποιος που θα μπορούσε να μολυνθεί από εμάς τους ίδιους…
Αλλά δεν είναι μόνο το πώς οι άνθρωποι αλληλεπιδρούν μεταξύ τους που επαναπροσδιορίζεται αυτό τον καιρό. Οι επιδημίες μπορούν εν δυνάμει να επιδεινώσουν τις σχέσεις μεταξύ των κρατών, λέει η Μάικε Φος, υπεύθυνη για θέματα που αφορούν την παγκόσμια υγεία στο Ίδρυμα Επιστήμης και Πολιτικής. «Τα κράτη-μέλη του Παγκόσμιου Οργανισμού Υγείας έχουν συμφωνήσει σχετικά με το πώς θα πρέπει να αντιμετωπίσουν ο ένας τον άλλον σε μια τέτοια περίπτωση και αυτό είναι νομική δέσμευση», υπογραμμίζει. «Μπορεί να το συγκρίνει κανείς με ένα "σύστημα αναφοράς”: Εάν μια χώρα έχει ένα ξέσπασμα επιδημίας, το αναφέρει στoν ΠΟΥ, ώστε οι άλλες χώρες να λάβουν τα μέτρα τους. Και στην περίπτωση αυτή δεν θα μπορούν να τιμωρηθούν από τις άλλες χώρες με μέτρα, όπως για παράδειγμα με αποκλεισμό».
Ωστόσο, οι συγκεκριμένες δεσμεύσεις έχουν ήδη παραβιαστεί πολλάκις: «Η Ρωσία έχει κλείσει εντελώς τα σύνορα με την Κίνα, πράγμα που δεν επιτρέπεται βάσει του διεθνούς δικαίου».  Οι Ηνωμένες Πολιτείες έχουν εισαγάγει επίσης εμπορικούς και ταξιδιωτικούς περιορισμούς, και όπως συμπληρώνει η Φος «αυτό θα μείνει στο μυαλό του κόσμου, ακόμη και αν η πανδημία έχει περάσει».
Κρίστοφ Ντρίσσεν, dpa
Επιμέλεια: Χρύσα Βαχτσεβάνου
</doc>
<doc docid='dw_52597370' lang='ell' type='mono' source='https://www.dw.com/el/el/κορωνοϊός-οικονομικό-πακέτο-ετοιμάζει-η-ιταλία/a-52597370' term='κορωνοϊός'>
Η Ιταλία προσπαθεί να αντιμετωπίσει όσο πιο δυναμικά γίνεται τις οικονομικές συνέπειες της κρίσης του κορωνοϊού. Σε συνέντευξή του στην ιταλική εφημερίδα La Repubblica, ο ιταλός υπουργός Οικονομικών Ρομπέρτο Γκουαλτιέρι ανακοίνωσε ότι η κυβέρνηση του Τζουζέπε Κόντε θα εγκρίνει, μέχρι την ερχόμενη Παρασκευή, πακέτο μέτρων συνολικού ύψους 3,6 δισεκατομμυρίων ευρώ. Ποσό που αντιστοιχεί στο 0,2% του ΑΕΠ της χώρας. Τα μέτρα θα συμφωνηθούν μετά από συναντήσεις με τους κοινωνικούς εταίρους, συνδέσμους και δήμους. «Δεν έχω λόγους να πιστεύω ότι οι Βρυξέλλες θα αντιδράσουν αρνητικά στο πακέτο αυτό μέτρων», δήλωσε ο Γκουαλτιέρι.
Οικονομικές πληγές
Σε αναζήτηση προστασίας, αλλά δεν φορούν όλοι μάσκες
Ο Ιταλός πρωθυπουργός Τζουζέπε Κόντε τόνισε πάντως ότι οι διάφορες πρωτοβουλίες οικονομικής στήριξης θα συμφωνηθούν με τις ευρωπαϊκές αρχές. Στη Ρώμη υπάρχει αισιοδοξία ότι ο Επίτροπος Oικονομικών και Nομισματικών Υποθέσεων, Πάολο Τζεντιλόνι, πρώην πρωθυπουργός της χώρας, θα δείξει την πρέπουσα κατανόηση. Η ιταλική κυβέρνηση τις τελευταίες ημέρες προσπάθησε να περιορίσει τις ανησυχίες των πολιτών σε ό,τι αφορά τη δυνατότητα εξάπλωσης του ιού. Τα στοιχεία σχετικά με τα νέα κρούσματα δημοσιοποιούνται μόνον μια φορά την ημέρα, και δίνεται έμφαση σε όσους είναι στην φάση της ίασης. H κατανάλωση όμως σε καφέ-μπαρ, εστιατόρια, όπως και οι κρατήσεις σε ξενοδοχεία συνεχίζει να παρουσιάζει τεράστια πτώση. Είναι σαφές ότι η χώρα κινδυνεύει να αντιμετωπίσει μια αρνητική οικονομική ανάπτυξη.
Σήμερα το πρωί και η αεροπορική εταιρία American Airlines ανακοίνωσε ότι προς το παρόν δεν θα πραγματοποιεί πτήσεις από και προς την Ιταλία. Στην έλλειψη δηλαδή κινέζων αγοραστών προστίθεται τώρα και εκείνη των αμερικανών. Είναι ξεκάθαρο ότι η δημόσια, αλλά και ιδιωτική οικονομία της χώρας χρειάζονται άμεσα τονωτική ένεση. Διότι στο Μιλάνο ακυρώθηκαν οι κύριες εμπορικές εκθέσεις, τα γνωστά θέρετρα της Κάτω Ιταλίας φοβούνται ότι φέτος θα μείνουν άδεια και στην Ρώμη - με τρία μόνο κρούσματα - τα εστιατόρια δίπλα στο Βατικανό υπολειτουργούν.
Διασπείρεται συνεχώς ο ιός
Τα γερμανικά νοικοκυριά ετοιμάζουν προμήθειες για παν ενδεχόμενο
Στο μέτωπο του κορωνοιού η διασπορά συνεχίζεται σε όλο και περισσότερες χώρες. Πρώτο κρούσμα καταγράφηκε στην Αρμενία, πρόκειται για έναν 29χρονο που επέστρεψε προχθές από το Ιράν. Πρώτο κρούσμα και στο Λουξεμβούργου, ένας 40χρονος που ήρθε από την Ιταλία. Η Αυστραλία θρηνεί τον πρώτο νεκρό, έναν 78χρονο. Η κυβέρνηση της Ν. Κορέας κήρυξε τη χώρα σε ύψιστο συναγερμό λόγω των 376 νέων κρουσμάτων σε μιαν ημέρα. Συνολικά ο νέος ιός έχει διαγνωστεί σε πάνω από 3.500 ανθρώπους. Η Ν. Κορέα είναι με απόσταση η χώρα που μετά την Κίνα έχει τα περισσότερα κρούσματα. Στην Κίνα, η κυβέρνηση της χώρας ανακοίνωσε  573 νέα κρούσματα, αν και ο αριθμός έχει αισθητά μειωθεί σε σχέση με τους δύο προηγούμενους μήνες. Συνολικά τα κρούσματα ανέρχονται σε 80.000, και οι νεκροί  σε 2.870.
Στη Γερμανία, πρώτο κρούσμα και στη Βόννη. Πρόκειται για έναν 22χρονο φοιτητή, που απασχολούσε το μεσημέρι παιδιά σε δημοτικό σχολείο, το οποίο έκλεισε για δύο εβδομάδες. Συνολικά τα κρούσματα σε όλη τη χώρα προσεγγίζουν τα 117 και έχουν εντοπιστεί στα 9 από τα 16 ομόσπονδα κρατίδια. Ο υπουργός Εσωτερικών της χώρας Χορστ Ζεεχόφερ είπε ότι δεν αναμένεται να τελειώσει γρήγορα η διασπορά του ιού αλλά μέχρι το τέλος του χρόνου υπολογίζει ότι θα βρεθεί εμβόλιο. Δεν απέκλεισε μάλιστα να τεθούν εν ανάγκη σε καραντίνα ολόκληρες περιοχές ή ακόμη και πόλεις. Μετά τη ακύρωση της μεγαλύτερης τουριστικής έκθεσης τουρισμού στο Βερολίνου που επρόκειτο να αρχίσει στις 4 Μαρτίου, μένει ανοιχτό το θέμα των αποζημιώσεων, που θα εξεταστεί από το υπουργείο Οικονομίας.
Θεόδωρος Ανδρεάδης-Συγγελάκης, Ρώμη / Ειρήνη Αναστασοπούλου
</doc>
<doc docid='dw_52588878' lang='ell' type='mono' source='https://www.dw.com/el/el/ψυχραιμία-και-επαγρύπνηση-για-τον-κορωνοϊό/a-52588878' term='κορωνοϊός'>
Περισσότερο από όλους έχει πληγεί ο δήμος του Χάινσμπεργκ στο κρατίδιο της Βόρειας Ρηνανίας Βεστφαλίας. Ο Γερμανός υπουργός Υγείας Γενς Σπαν είχε σήμερα τηλεδιάσκεψη με τους εκπροσώπους όλων των κοινοβουλευτικών ομάδων του γερμανικού κοινοβουλίου. «Βρισκόμαστε στην αρχή μιας επιδημίας στη Γερμανία και την Ευρώπη. Το γεγονός απαιτεί κοινή αντιμετώπιση» αναφέρεται σε σχετική ανακοίνωση του γερμανικού υπουργείου Υγείας. Για την ερχόμενη Παρασκευή έχει προγραμματιστεί ειδική συνεδρίαση των υπουργών υγείας της ΕΕ στις Βρυξέλλες.
Εν τω μεταξύ τέσσερα παιδιά που πηγαίνουν σε βρεφονηπιακό σταθμό βρέθηκαν σήμερα θετικά στον ιό. Ο βρεφονηπιακός σταθμός βρίσκεται και αυτός στον δήμο του Χάινσμπεργκ. Ακόμη στη Βόννη θα παραμείνει κλειστό ένα δημοτικό σχολείο από την ερχόμενη Δευτέρα και για δυο εβδομάδες. Οι 185 μαθητές εξετάζονται τώρα για να διαπιστωθεί εάν είναι θετικοί στον ιό.
Ματαιώνονται μεγάλες διοργανώσεις
Δυσεύρετα τα αντισηπτικά στη Γερμανία
Ως συνέπεια της διάδοσης του κορωνοϊού, η ITB η μεγαλύτερη έκθεση τουρισμού στον κόσμο που γίνεται κάθε χρόνο στο Βερολίνο, ματαιώθηκε. Επίσης ματαιώθηκε η απονομή των περίφημων βραβείων μαγειρικής για εστιατόρια Michelin που είχε προγραμματιστεί για την Τρίτη στο Αμβούργο. Τέλος, ανοιχτό παραμένει το ενδεχόμενο εάν θα πραγματοποιηθεί η διεθνής έκθεση κρασιών Pro Wein στο Ντίσελντορφ.
Ο εκπρόσωπος Τύπου Στέφεν Ζάιμπερτ δήλωσε πως η καγκελάριος Μέρκελ παρακολουθεί από κοντά τις εξελίξεις, συνιστά ψυχραιμία και δεν κρίνει απαραίτητο να ανασταλεί η διεξαγωγή των όλων των μεγάλων εκθέσεων και διοργανώσεων.
Δυσεύρετα είναι πάντως τα αντισηπτικά για τα χέρια ενώ καταγράφεται αυξημένη ζήτηση σε τρόφιμα και ποτά στα σουπερμάρκετ. Εκπρόσωπος πάντως εμπόρων τροφίμων στη Βαυαρία δήλωσε πως υπάρχει επάρκεια και ο κλάδος είναι προετοιμασμένος για αυξημένη ζήτηση.
Μαρία Ρηγούτσου /DPA/tageschau.de
</doc>
<doc docid='dw_52588448' lang='ell' type='mono' source='https://www.dw.com/el/el/κύπρος-για-πρώτη-φορά-κλείνουν-οδοφράγματα-λόγω-κορονωϊού/a-52588448' term='κορωνοϊός'>
Το κλείσιμο τεσσάρων σημείων διέλευσης κατά μήκος της πράσινης γραμμής ανακοίνωσε χθες το απόγευμα η κυπριακή κυβέρνηση επικαλούμενη την ανάγκη για μέτρα πρόληψης κατά του κορωνοϊού. Πρόκειται για μια απόφαση χωρίς προηγούμενο, αφού είναι η πρώτη φορά από το 2003 - οπόταν και άνοιξαν τα οδοφράγματα - που μια κυβέρνηση προχωρά στο προσωρινό έστω κλείσιμό τους. Η αμφιλεγόμενη απόφαση τέθηκε σε ισχύ από τις 6 το πρωί του Σαββάτου και αφορά τα οδοφράγματα της οδού Λήδρας, του Αστρομερίτη, της Δερύνειας και της Λεύκας. Σύμφωνα με την κυβέρνηση, τα οδοφράγματα θα παραμείνουν κλειστά για μια εβδομάδα, μετά το τέλος της οποίας θα γίνει επαναξιολόγηση για την αποτελεσματικότητα του μέτρου. Σημειώνεται ότι η απόφαση αναμένεται να επηρεάσει χιλιάδες Κύπριους αλλά και κοινοτικούς που χρησιμοποιούν τα οδοφράγματα επί καθημερινής βάσης είτε για επαγγελματικούς είτε για προσωπικούς λόγους.
Την κυβερνητική απόφαση για κλείσιμο τεσσάρων οδοφραγμάτων με την δικαιολογία της προστασίας των πολιτών από τον κορωνοϊό  κατακρίνει το κόμμα της αντιπολίτευσης ΑΚΕΛ χαρακτηρίζοντας την ως αλλοπρόσαλλη. Το κόμμα της Αριστεράς σημειώνει επίσης ότι το κλείσιμο των οδοφραγμάτων είναι ένα εξαιρετικά σοβαρό θέμα με μεγάλες πολιτικές προεκτάσεις και για τον λόγο αυτό θα έπρεπε να υπάρξει ενημέρωση και διαβούλευση με τις πολιτικές δυνάμεις αλλά και με την τουρκοκυπριακή πλευρά. Εξάλλου μεγάλες αντιδράσεις προκλήθηκαν και στην ελληνοκυπριακή κοινή γνώμη, οι οποίες κλιμακώνονται το μεσημέρι με εκδήλωση διαμαρτυρίας στο κλειστό πλέον οδόφραγμα της οδού Λήδρας, του εμβληματικού πεζόδρομου που ενώνει την πρωτεύουσα της χώρας. Κοινωνικές ομάδες, οι οποίες τάσσονται υπέρ της επίλυσης του Κυπριακού και της συνύπαρξης των δύο κοινοτήτων, χαρακτηρίζουν την απόφαση αυθαίρετη και παράλογη και θέτουν ερωτηματικά για το εάν ο πραγματικός στόχος είναι ο κορωνοϊός δεδομένου ότι στην Κύπρο δεν έχει εμφανιστεί κανένα κρούσμα.
ΜονομερήςενέργειαλένεοιΤουρκοκύπριοι
Λευκωσία, οδός Λήδρας
Την ίδια ώρα, δυσαρέσκεια για τα «μονομερή βήματα» εξέφρασε ο ηγέτης των Τουρκοκυπρίων Μουσταφά Ακιντζί ο οποίος μέσω ανακοίνωσης τόνισε την ανάγκη για κοινές αποφάσεις σε σχέση με τον κορωνοϊό. Στην ανακοίνωση, ο εκπρόσωπος του Μουσταφά Ακιντζί, αναφέρει ότι ο Πρόεδρος Αναστασιάδης ενημέρωσε τηλεφωνικώς τον Τουρκοκύπριο ηγέτη για την πρόθεση της κυβέρνησης του για κλείσιμο των οδοφραγμάτων, με τον ηγέτη των τουρκοκυπρίων να αντιπαραβάλλει τα συμπεράσματα της δικοινοτικής Τεχνικής Επιτροπής για θέματα υγείας, σύμφωνα με τα οποία, η όποια λήψη μέτρων για τον κορωνοιό θα έπρεπε να αφορά τα σημεία εισόδου στη χώρα και όχι τα οδοφράγματα.
Η κυβέρνηση πάντως επιμένει ότι η απόφαση για προσωρινό κλείσιμο των τεσσάρων οδοφραγμάτων δεν έχει πολιτικές προεκτάσεις αλλά «συνδέεται αποκλειστικά και μόνον με τα προληπτικά μέτρα που λαμβάνονται για αντιμετώπιση του κορωνοϊού». Σε σχετική του δήλωση ο κυβερνητικός εκπρόσωπος Κυριάκος Κούσιος, σημείωσε ότι οποιαδήποτε άλλη σύνδεση ή αναφορά στο κλείσιμο των οδοφραγμάτων δεν έχουν σχέση με την πραγματικότητα.
Λουκιανός Λυρίτσας, Λευκωσία
</doc>
<doc docid='dw_52587662' lang='ell' type='mono' source='https://www.dw.com/el/el/μέτρα-στήριξης-για-τους-πληγέντες-στην-ιταλία/a-52587662' term='κορωνοϊός'>
Οι φορολογικές υποχρεώσεις για τους πενήντα χιλιάδες κατοίκους της κόκκινης ζώνης σε απομόνωση, «παγώνουν» μέχρι τον Ιούνιο,  ενώ προς το παρόν σταματά και η καταβολή φόρων και πληρωμή ενσήμων από τους επιχειρηματίες του τουριστικού τομέα.
Οι ελεύθεροι επαγγελματίες που έχουν μπει σε καραντίνα θα λάβουν μέχρι πεντακόσια ευρώ τον μήνα, ενώ το ειδικό ταμείο για τις μικρομεσαίες επιχειρήσεις ενισχύεται με άλλα πενήντα εκατομμύρια ευρώ.
Παράλληλα, διατίθενται άλλα  τριακόσια πενήντα εκατομμύρια ευρώ  για τις  επιχειρήσεις που εξάγουν στο  εξωτερικό, με στόχο να προστατευθεί το «Μade in Italy».
Με τον τρόπο αυτό, η Ιταλία επιχειρεί να αποφύγει την αρνητική ανάπτυξη και να περιορίσει τις οικονομικές και κοινωνικές συνέπειες από την κατάσταση εκτάκτου ανάγκης λόγω του ιού.
Κλειστά σχολεία και μείωση του ΑΕΠ
Άδεια ράφια σουπερμάρκετ στην Ιταλία
Σύμφωνα με τις πρώτες προβλέψεις, βέβαια, η κρίση του κορωνοϊού μπορεί να κοστίσει στην χώρα,  μέχρι και 27 δισεκατομμύρια ευρώ έως τα τέλη Ιουνίου, με μείωση του ΑΕΠ που ενδέχεται να φτάσει ακόμη και  το 3% κατά το πρώτο εξάμηνο του 2020.
Όπως φαίνεται, τα σχολεία, στις βόρειες ιταλικές περιφέρειες, θα παραμείνουν κλειστά και όλη την επόμενη εβδομάδα. Η τελική απόφαση θα πρέπει να ληφθεί σήμερα, πιθανότατα, από την κυβέρνηση του Τζουζέπε Κόντε.
Ο δε γραμματέας της ξενοφοβικής Λέγκα, Ματτέο Σαλβίνι, συνεχίζει να ζητά την παραίτηση της κυβέρνησης και την συγκρότηση νέας, ευρείας κυβέρνησης εθνικής ενότητας, με πρόωρες βουλευτικές εκλογές το φθινόπωρο. Προς το παρόν όμως δεν υπάρχει η αναγκαία συναίνεση ούτε στο εσωτερικό της κεντροδεξιάς συμμαχίας.
Όπως και να έχει πάντως είναι σαφές ότι η δημοτικότητα της κυβερνητικής συμμαχίας των Πέντε Αστέρων και της  κεντροαριστεράς αλλά  και του πρωθυπουργού Τζουζέπε Κόντε, πρόκειται να επηρεαστούν καθοριστικά από τις απρόβλεπτες εξελίξεις των τελευταίων δυο εβδομάδων.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52575603' lang='ell' type='mono' source='https://www.dw.com/el/el/η-γερμανία-θωρακίζεται-για-τα-χειρότερα/a-52575603' term='κορωνοϊός'>
Η μετάδοση του νέου ιού, που επεκτείνεται  σε ολόκληρη τη Γερμανία, ανησυχεί την πολιτική ηγεσία της χώρας. Νωρίτερα η καγκελάριος Μέρκελ είχε συναντήσεις με τους υπουργούς Εσωτερικών, Χορστ Ζεεχόφερ και Υγείας, Γενς Σπαν, προκειμένου να εξετάσουν τρόπους περιορισμού μετάδοσης του ιού. Στο μπρίφινγκ της Παρασκευής ο κυβερνητικός εκπρόσωπος είπε ότι «θα καταβληθεί κάθε προσπάθεια για να ετοιμαστεί το σύστημα υγείας προκειμένου να αντιμετωπίσει ο κρατικός μηχανισμός τον συνεχώς αυξανόμενο αριθμό νοσούντων για να τύχουν κατάλληλης ιατρικής φροντίδας. Παράλληλα θα υπάρξει συνεχής ενημέρωση των πολιτών για τους τρόπους προφύλαξης από τη μετάδοση του ιού». Ο Στεφεν Ζάιμπερτ πρόσθεσε ότι η κυβέρνηση βρίσκεται σε στενή επαφή με τα ομόσπονδα κρατίδια και την τοπική αυτοδιοίκηση, αλλά και με ευρωπαίους εταίρους για τον καλύτερο συντονισμό των ενεργειών.
Πληθαίνουν τα κρούσματα
Συνεδριάζει η ομάδα δαιχείρισης της κρίσης
Τα κρούσματα του ιού στο μεταξύ έφτασαν μέχρι τη βόρεια Γερμανία. Στο Αμβούργο, ο ιός ανιχνεύτηκε σε έναν εργαζόμενο στην παιδιατρική κλινική του Πανεπιστημιακού νοσοκομείου Έπεντορφ, ο οποίος είχε επιστρέψει από διακοπές στην Ιταλία. Σύμφωνα με το νοσοκομείο έχει έρθει σε επαφή με 50 άτομα, παιδιά και γονείς. Αλλά και στο κρατίδιο του Έσσεν βρέθηκε θετικός στον κορωνοϊό ένας ασθενής. Συνολικά από τις αρχές του χρόνου έχουν καταγραφεί 60 κρούσματα σε 5 ομόσπονδα κρατίδια.  Όλοι οι επιστήμονες συμφωνούν ότι ο αριθμός των κρουσμάτων θα αυξηθεί το επόμενο διάστημα. Ο κορυφαίος γερμανός λοιμωξιολόγος Κρίσταν Ντόρσεν από την Πανεπιστημιακή Κλινική Σαριτέ του Βερολίνου, προέβλεψε ότι η Γερμανία θα συμπεριληφθεί ανάμεσα στις ευρωπαϊκές χώρες με τον μεγαλύτερο αριθμό κρουσμάτων, «γιατί αρέσουν στους Γερμανούς τα ταξίδια».
Στον αγώνα κατά της αντιμετώπισης του κορωνοϊού τέθηκε και ομάδα διαχείρισης της κρίσης που συγκρότησαν τα υπουργεία Εσωτερικών και Υγείας. Αντικείμενο του έργο της είναι να εξευρεθούν κοινά κριτήρια αντιμετώπισης για βασικά προβλήματα, όπως τι πρέπει να γίνεται σε μεγάλες διοργανώσεις. Η ομάδα συνεδριάζει για πρώτη φορά και τα αποτελέσματα θα βγουν κάποια στιγμή αργότερα.
Ειρήνη Αναστασοπούλου/ dpa/ reuters/ afp
</doc>
<doc docid='dw_52561318' lang='ell' type='mono' source='https://www.dw.com/el/el/ο-κορωνοϊός-φρενάρει-τον-παγκόσμιο-τουρισμό/a-52561318' term='κορωνοϊός'>
Ο τουριστικός κλάδος νιώθει όλο και περισσότερο το βάρος που αφήνει σε ολόκληρο τον κόσμο ο κορωνοϊός. Βέβαια, οι υπεύθυνοι δεν θέλουν να ξεγράψουν από τώρα τη χρονιά. Ο πρόεδρος του Γερμανικού Ταξιδιωτικού Συνδέσμου Νόρμπερτ Φίμπιχ ανέφερε από την Φραγκφούρτη ότι η ανασφάλεια των τουριστών συνεχώς μεγαλώνει και ότι χρειάζεται να ενταθούν οι προσπάθειες παροχής συμβουλών στους πελάτες του κλάδου. Ιδιαίτερα τα ταξίδια προς ασιατικές χώρες δεν καταγράφουν τη συνηθισμένη κίνηση.
Μείωση των κρατήσεων
Τουρίστρια από την Ασία με μάσκα στο Ντίσελντορφ
Όλα αυτά λίγες ημέρες πριν ανοίξει τις πύλες της η μεγαλύτερη τουριστική έκθεση στον κόσμο, η ΙΤΒ στο Βερολίνο. Ο κλάδος περιμένει παραδοσιακά πολλά από αυτήν την έκθεση, τώρα εναποθέτει όλες τις ελπίδες στα Last Minute, που υποτίθεται ότι θα καλύψουν τις απώλειες από τον κορωνοϊό. Οι Γερμανοί, που ανήκουν στους πρωταθλητές των ταξιδιών, χαίρονται πολλούς μήνες πριν με κάθε ευκαιρία διακοπών. «Αλλά όσο παρατείνεται η κρίση, τόσο επιτείνεται το κλίμα ανασφάλειας με άμεση επίδραση στον τουριστικό κλάδου» λέει ο Φίμπιχ. Κανείς δεν μπορεί να κάνει προγνωστικά αυτήν την ώρα για κρατήσεις και τζίρους. «Εγώ προσωπικά δεν πιστεύω ότι θα καταγραφεί καταστροφική εξέλιξη, έτσι ώστε να μην πάει κανένας διακοπές. Είμαι αισιόδοξος ότι θα έχουμε μια κανονική τουριστική χρονιά». Βέβαια η χρονιά ξεκίνησε μάλλον διστακτικά. Οι κρατήσεις για τουςς τουριστικά πιο δυνατούς καλοκαιρινούς μήνες υπέστησαν μείωση της τάξης του 3% μέχρι τέλος Ιανουαρίου σε σχέση με περσινά δεδομένα. «Οι αριθμοί δείχνουν ότι το κενό που άφησε ο όμιλος Thomas Cook στην αγορά, δεν έχει ακόμη κλείσει οριστικά» προσθέτει ο Φίμπιχ. Πέρυσι, μετά την μητρική Thomas Cook, κήρυξε πτώχευση και η γερμανική θυγατρική του με αποτέλεσμα δεκάδες χιλιάδες τουριστών να ταλαιπωρηθούν. Την περασμένη τουριστική χρονιά ο κλάδος έχασε με την πτώχευση της αεροπορικής εταιρείας Germania τον βηματισμό του.
Αλλά και οι συνολικές κρατήσεις του χειμώνα 2019/2020 όπως και του καλοκαιριού 2020 καταγράφουν μείωση του 3%. Σε μερικές περιπτώσεις οι τουρ οπερέιτορ αποφάσισαν λόγω κορωνοϊού να πάρουν την κατάσταση στα χέρια τους. Για παράδειγμα, λόγω της εξάπλωσης του νέου ιού στο Ιράν, ανακοίνωσε το Studiosus στην ιστοσελίδα του ότι όλα τα ταξίδια στη χώρα μέχρι τέλη Απριλίου δεν πρόκειται να γίνουν.
Προς ακύρωση η Παγκόσμια Έκθεση Τουρισμού στο Βερολίνο;
Η προσωπική άποψη του γερμανού υπουργού Εσωτερικών Ζεεχόφερ είναι ότι η Παγκόσμια Έκθεση Τουρισμού στο Βερολίνο πρέπει να ακυρωθεί
Αλλά και η τουριστική κίνηση στη Γερμανία μπορεί να δείξει σημάδια κάμψης. Η επιδημία μπορεί να μειώσει τον αριθμό των διανυκτερεύσεων ξένων τουριστών, όπως φοβάται ο Γερμανικός Κεντρικός Οργανισμός Τουρισμού DZT. Και για να έχουμε σημείο σύγκρισης, πέρυσι τα ξενοδοχεία, οι πανσιόν και άλλα καταλύματα από το νησί Ρίγκεν στο βορρά μέχρι το Γκάρμις Παρτενκίρχεν στο νότο κατέγραψαν για 12η φορά ρεκόρ διανυκτερεύσεων. Παραδοσιακά οι διψασμένοι για ήλιο τουρίστες προτιμούν και πάλι φέτος την Ελλάδα, ακολουθούμενη από την Τουρκία. Στις επόμενες θέσεις έρχονται οι Βαλεαρίδες νήσοι, τα Κανάρια Νησιά και η Αίγυπτος. Στην πρώτη θέση όμως είναι και φέτος με διαφορά η Ισπανία, παρά τις μειώσεις κρατήσεων που διαφαίνονται για τη φετινή σεζόν.
Το βασικό ερώτημα για φέτος όμως είναι πιο ουσιαστικό. Θα γίνει η Παγκόσμια Έκθεση Τουρισμού, που ξεκινά στις 4 Μαρτίου στο Βερολίνο; Λόγω των αυξανόμενων κρουσμάτων στη Γερμανία τα υπουργεία Εσωτερικών και Υγείας σε συνεργασία και με άλλα υπουργεία συγκρότησαν ομάδα αντιμετώπισης της κρίσης. Πάντως ο υπουργός Εσωτερικών Χορστ Ζεεχόφερ είπε μιλώντας στη Wirtschaftswoche ότι η προσωπική του άποψη είναι ότι θα πρέπει να ακυρωθεί η έκθεση γιατί το κίνδυνος σε μια τόσο μεγάλη διοργάνωση με 150.000 επισκέπτες και από χώρες που έχουν πληγεί από τον νέο ιό είναι μεγάλος και ανυπολόγιστος.
Φρεντερίκε Μαρξ, dpa
Επιμέλεια: Ειρήνη Αναστασοπούλου
</doc>
<doc docid='dw_52561742' lang='ell' type='mono' source='https://www.dw.com/el/el/κορωνοϊός-νέα-μέτρα-αντιμετώπισης-ανακοινώνει-το-βερολίνο/a-52561742' term='κορωνοϊός'>
Επιπλέον προληπτικά μέτρα στη μάχη αντιμετώπισης του κορωνοϊού λαμβάνουν οι γερμανικές αρχές. Μετά από την πρώτη του συνεδρίαση το συμβούλιο διαχείρισης κρίσεων, που συστήθηκε ειδικά για την αντιμετώπιση της πανδημίας, οι υπουργοί Εσωτερικών Χορστ Ζέεχοφερ και Υγείας Γενς Σπαν ανακοίνωσαν σε συνέντευξη Τύπου στο Βερολίνο ότι οι επιβάτες πτήσεων, όχι μόνο από την Κίνα, αλλά και από χώρες όπως Νότια Κορέα, Ιαπωνία, Ιράν και Ιταλία υποχρεούνται να ενημερώνουν μετά την άφιξή του σε γερμανικά αεροδρόμια πληροφορίες για τον τόπο διαμονής τους έτσι ώστε να εντοπίζονται ταχύτερα σε περίπτωση που συνεπιβάτης τους έχει προσβληθεί από τον ιό. Παρόμοια μέτρα σχεδιάζονται και για τις διασυνοριακές σιδηροδρομικές και ναυτικές συγκοινωνίες.
Ο γερμανός υπουργός Υγείας τόνισε πάντως ότι πρωταρχικός στόχος παραμένει ο περιορισμός εξάπλωσης του ιού στη Γερμανία και παραδέχθηκε, όπως άλλωστε και ο υπουργός Εσωτερικών, ότι η κατάσταση έχει επιδεινωθεί τα τελευταία 24ωρα.
Θα πραγματοποιηθεί η Έκθεση Τουρισμού του Βερολίνου;
Πρωταρχικός στόχος ο περιορισμός εξάπλωσης του ιού στη Γερμανία
Στα μέτρα που ανακοίνωσαν οι δύο υπουργοί περιλαμβάνονται και αυστηρότερες ιατρικές εξετάσεις αιτούντων άσυλο από χώρες με σημαντικό αριθμό κρουσμάτων, όπως είναι το Ιράκ, το Ιράν ή το Αφγανιστάν. Παράλληλα η Γερμανία αναστέλλει τις επαναπροωθήσεις και επιστροφές προσφύγων από και προς την Ιταλία στο πλαίσιο του Κανονισμού του Δουβλίνου.
Αύριο Παρασκευή το συμβούλιο διαχείρισης κρίσεων θα αποφανθεί αν θα πρέπει να πραγματοποιηθεί ή όχι η Παγκόσμια Έκθεση Τουρισμού ITB του Βερολίνο που έχει προγραμματιστεί για τις 4 με 8 Μαρτίου. Σύμφωνα με τον υπουργό Υγείας θα τεθούν επί τάπητος η προστασία της υγείας και το οικονομικό συμφέρον. Οι διοργανωτές πάντως έχουν ενημερώσει τις αρχές ότι δεν θα επιτραπεί η είσοδος σε εκθέτες που τις τελευταίες 14 μέρες επισκέφθηκαν περιοχές «υψηλού κινδύνου», έχουν πυρετό ή βήχουν. Όσον αφορά αθλητικές διοργανώσεις, όπως οι αγώνες της Μπουντελίγκα, οι δύο υπουργοί τόνισαν ότι προς το παρόν το Βερολίνο δεν θεωρεί ότι συντρέχει λόγος για συγκεκριμένα μέτρα. Το μόνο καθοριστικό κριτήριο είναι αν συμμετέχουν αθλητές από χώρες με κρούσματα κορωνοϊού, υπογράμμισε ο υπουργός Εσωτερικών, ο οποίος είναι αρμόδιος για ζητήματα αθλητισμού.
Μετά τα κρούσματα του ιού στην περιοχή του Χάινσμπεργκ, κοντά στο Άαχεν, οι αρχές έθεσαν σε καραντίνα εκατοντάδες πολίτες, οι οποίοι οφείλουν να παραμείνουν στα σπίτια τους. Σύμφωνα με τους υπουργούς Υγείας και Εσωτερικών το ζητούμενο στο συμβούλιο διαχείρισης κρίσεων είναι να ορίσει συγκεκριμένους κανόνες για μεγάλες διοργανώσεις. Όπως είναι για παράδειγμα η ενημέρωση του κοινού για την πρόληψη του ιού ή η διάθεση αντισηπτικών προϊόντων. Οι τελικές αποφάσεις για την πραγματοποίηση ή ακύρωση μιας διοργάνωσης βρίσκονται ωστόσο στην αρμοδιότητα των τοπικών αρχών, κατέστησαν σαφές οι κύριοι Ζέεχοφερ και Σπαν.
Στέφανος Γεωργακόπουλος (dpa)
</doc>
<doc docid='dw_52557656' lang='ell' type='mono' source='https://www.dw.com/el/el/σε-επαγρύπνηση-ο-γαλλικός-κρατικός-μηχανισμός/a-52557656' term='κορωνοϊός'>
Από την ίδια περιοχή είναι και ο 55χρονος που βρίσκεται στην εντατική από προχθές. Κανείς από τους δύο δεν είχε ταξιδέψει σε επικίνδυνη ζώνη ούτε είχαν έλθει σε επαφή με φορείς.
Με απόφαση της τελευταίας στιγμής, στις 9 το πρωί, ο πρόεδρος Εμμανουέλ  Μακρόν συνοδευόμενος από τον υπουργό Υγείας Ολιβιέ Βεράν επισκέφθηκε το παρισινό νοσοκομείο Σαλπετριέρ όπου είχε εισαχθεί ο 60χρονος.
«Ξέρουμε ότι δεν είμαστε παρά στην αρχή της επιδημίας» δήλωσε μεταξύ άλλων προς το ιατρικό προσωπικό.
Ο πρόεδρος επισκέφθηκε την πτέρυγα Αίολος που εγκαινιάσθηκε πρόσφατα. Πρόκειται για το τμήμα ανάνηψης και θεραπείας αναπνευστικών παθήσεων. Εκεί μεταφέρονται τα άτομα σε απομόνωση ή που κρίνονται θετικά στον ιό.
Εν όψει των δημοτικών εκλογών
O πρωθυπουργός Εντουάρ Φιλίπ
Σε κινητοποίηση είναι και ο πρωθυπουργός Εντουάρ Φιλίπ που συγκέντρωσε νωρίς το μεσημέρι στο πρωθυπουργικό γραφείο όλους τους αρχηγούς των κομμάτων και τους επικεφαλής των πολιτικών ομάδων σε κοινοβούλιο και Γερουσία.
Στόχος ήταν η αντιμετώπιση και η προστασία από τυχόν εξάπλωση ώστε τρεις εβδομάδες πριν τις δημοτικές εκλογές  να αποφευχθεί μια πολιτική κρίση.
Στις επάλξεις και ο υπουργός Παιδείας Ζαν-Μισέλ Μπλανκιέ με ιδιαίτερη ανησυχία για την περιοχή της Ουάζ απ’ όπου προέρχονται τα δύο βαριά κρούσματα.
Τα εκεί σχολεία ετοιμάζονται για την επιστροφή τη Δευτέρα των μαθητών από τις χειμερινές διακοπές. Εφόσον από τους ελέγχους μαθητές τεθούν σε απομόνωση, η παρακολούθηση των μαθημάτων θα γίνει μέσω πλατφόρμας στο διαδίκτυο.
Ολυμπία Τσίπηρα, Παρίσι
</doc>
<doc docid='dw_52550733' lang='ell' type='mono' source='https://www.dw.com/el/el/νέα-κρούσματα-κορωνοϊού-στη-γερμανία/a-52550733' term='κορωνοϊός'>
Μετά το πέμπτο μέχρι το πρωί της Πέμπτης κρούσμα του νέου κορωνοϊού στο πολυπληθέστερο γερμανικό κρατίδιο, τη Βόρεια Ρηνανία- Βεστφαλία, οι αρχές βρίσκονται σε αναζήτηση και άλλων ατόμων που πιθανώς να έχουν μολυνθεί. Οι έρευνες επικεντρώνονται προς στιγμήν στην επαρχία Χάινσμπεργκ (κοντά στο Άαχεν) όπου είχαν καταγραφεί την Τρίτη τα πρώτα δυο περιστατικά στο κρατίδιο.
Καθότι το ζευγάρι -που νοσηλεύεται στο μεταξύ στην Πανεπιστημιακή Κλινική του Ντίσελντορφ με τον 47χρονο να είναι σε κρίσιμη κατάσταση- είχε συμμετάσχει προ ημερών σε αποκριάτικη εκδήλωση, οι αρχές καλούν και τους 300 που συμμετείχαν στην εκδήλωση να απευθυνθούν άμεσα στις υγειονομικές υπηρεσίες. Τόσο οι ίδιοι όσο και τα μέλη των οικογενειών τους θα πρέπει να τεθούν σε κατ΄ οίκον απομόνωση.
Έκλεισε στρατιωτικό αεροδρόμιο
Ο 47χρονος έχει επιβαρυμένο ιατρικό ιστορικό και νοσηλεύεται σε κρίσιμη κατάσταση στο Ντίσελντορφ
Ανησυχία προκαλεί και το γεγονός ότι η σύζυγος του 47χρονου είναι νηπιαγωγός και μέχρι και την περασμένη Παρασκευή εργαζόταν κανονικά. Όλα τα παιδιά του νηπιαγωγείου καθώς και οι γονείς τους πρέπει να παραμείνουν καταρχάς σπίτια τους.
Μεταξύ των νέων κρουσμάτων είναι και ένας γιατρός από το Χάινσμπεργκ που εργάζεται στο Μενχενγκλάντμπαχ και ο οποίος έχει μπει επίσης σε κατ΄ οίκον απομόνωση αλλά και ένας αξιωματικός της γερμανικής πολεμικής αεροπορίας, μέλος πληρώματος κυβερνητικών αεροσκαφών. Για προληπτικούς λόγους έκλεισε χθες το στρατιωτικό αεροδρόμιο Κολωνίας-Βάαν όπου υπηρετεί ο αξιωματικός.
Τέσσερα νέα επιβεβαιωμένα κρούσματα μετρά στο μεταξύ και η Βάδη-Βυρτεμβέργη. 25χρονος που είχε επιστρέψει από το Μιλάνο με τη φίλη του βρέθηκαν θετικοί στον ιό ενώ στη Γερμανία μολύνθηκε και ο πατέρας της κοπέλας. Πέραν αυτών μολύνθηκε στη Βάδη-Βυρτεμβέργη και ένας 32χρονος που είχε επισκεφθεί επίσης πρόσφατα την Ιταλία.
«Μη ανιχνεύσιμη» η αλυσίδα μετάδοσης
Δεν είναι πλέον «ανιχνεύσιμες» οι αλυσίδες μετάδοσης επισήμανε ο υπ. Υγείας Σπαν
Μεγάλη ανησυχία και «πονοκέφαλο» στις αρχές προκαλεί το γεγονός ότι δεν έχει εξακριβωθεί ακόμη πώς μολύνθηκε το ζευγάρι στο Χάινσμπεργκ. Έτσι είναι αδύνατο να διακοπεί η λεγόμενη «αλυσίδα μετάδοσης» και να περιοριστεί η περαιτέρω εξάπλωση της ιογενούς πνευμονίας.
Η Γερμανία βρίσκεται στην αρχή μια επιδημίας κορωνοϊού, εκτίμησε το βράδυ της Τετάρτης ο γερμανός υπουργός Υγείας. Ο Γενς Σπαν έκανε λόγο για μια «νέα ποιότητα» εξάπλωσης του ιού η οποία έγκειται στο ότι εν μέρει δεν είναι «ανιχνεύσιμες» οι αλυσίδες μετάδοσης. «Σε αυτά τα συμφραζόμενα είναι αμφίβολο εάν θα συνεχίσει να αποδίδει η στρατηγική που ακολουθήσαμε μέχρι τώρα, δηλαδή ο περιορισμός της εξάπλωσης και η διακοπή της αλυσίδας μετάδοσης», όπως είπε.
Κώστας Συμεωνίδης (dpa, afpd)
</doc>
<doc docid='dw_52529251' lang='ell' type='mono' source='https://www.dw.com/el/el/κορωνοϊός-ερημώνει-η-chinatown-της-νέας-υόρκης/a-52529251' term='κορωνοϊός'>
Το «Bo Ky», το εστιατόριο του Χαν Λος στη καρδιά του Μανχάταν στη λεγόμενη Chinatown της Νέας Υόρκης είναι γεμάτο αυτό το μεσημέρι της Πέμπτης. Άνδρες και γυναίκες με κοστούμια παραγγέλλουν φρέσκα θαλασσινά, την ώρα που από τα ηχεία ακούγεται ελαφρά κινεζική μουσική. Ο ιδιοκτήτης του εστιατορίου χαιρετά προσωπικά κάθε πελάτη. Είμαστε τυχεροί γιατί το κατάστημά μας βρίσκεται στο κέντρο της Chinatown και γι αυτό συγκεντρώνει κάθε μεσημέρι εργαζόμενους από την ευρύτερη περιοχή, λέει ο Χαν Λος και προσθέτει: «έτσι μπορούμε και επιβιώνουμε».
Από τότε που ξέσπασε η επιδημία του κορωνοϊού ο τζίρος στην Chinatown μειώθηκε κατά περίπου 40%, εκτιμά ο Γουέλιγκτον Τσαν από την Chinatown Business Improvement District BID. Ορισμένα μάλιστα καταστήματα καταγράφουν απώλειες μέχρι και το 80%. Αρκετοί καταστηματάρχες λένε ότι αν δεν βελτιωθεί σύντομα η κατάσταση θα αναγκαστούν να βάλουν λουκέτο, λέει ο Γουέλιγκτον Τσαν.
Στη Νέα Υόρκη δεν έχει καταγραφεί κρούσμα
Με λουκέτο απειλούνται τα εστιατόρια της Chinatown
Όταν πέσει το σκοτάδι η άλλοτε απαστράπτουσα συνοικία της Νέας Υόρκης μοιάζει με πόλη φάντασμα. Μετά τις 7 μ.μ. θα μπορούσε να κλείνει το μαγαζί μου, δηλώνει ο Χαν Λος. Κι ας μην έχει καταγραφεί στη πόλη ούτε ένα επιβεβαιωμένο κρούσμα του ιού. Ο κίνδυνος στην Chinatown δεν είναι κατά συνέπεια μεγαλύτερος από ό,τι σε άλλες συνοικίες της Νέας Υόρκης. Και στις διπλανές συνοικίες η κατάσταση είναι παρόμοια. Η επίσης διάσημη ιταλική συνοικία «Little Italy» ερημώνει μόλις δύσει ο ήλιος. Μειώσεις τζίρου καταγράφουν ωστόσο και τα θέατρα του Μπρόντγουεΐ, τα ξενοδοχεία και τα ταξιδιωτικά γραφεία της αμερικανικής μεγαλούπολης.
Η αρνητική εξέλιξη οφείλεται στην έλλειψη κινέζων τουριστών. Σύμφωνα με την υπηρεσία τουρισμού της Νέας Υόρκης κάθε χρόνο επισκέπτονται τη διάσημη αμερικανική πόλη περίπου 1 εκατομμύριο τουρίστες από τη Κίνα, οι οποίοι ξοδεύουν συνολικά 7 δις δολάρια. Από την εμφάνιση ωστόσο του κορωνοϊού οι κινέζοι τουρίστες έχουν περιοριστεί περισσότερο από 50%.
«Δείξε ότι νοιάζεσαι για την Chinatown»
Άδειοι δρόμοι στην άλλοτε δημοφιλή συνοικία
Από κοινού με το δήμο Νέας Υόρκης η BID ξεκίνησε την διαφημιστική εκστρατεία «Δείξε ότι νοιάζεσαι για την Chinatown». Στα χάσταγκ #DineInChinatown και #ShopInChinatown κάτοικοι της πόλης αλλά και τουρίστες καλούνται να μοιραστούν στα μέσα κοινωνικής δικτύωσης τις εμπειρίες και εντυπώσεις τους από την κινεζική συνοικία.
Ο ιδιοκτήτης του «Bo Ky» ελπίζει στην επιτυχία της εκστρατείας. Καταγράφουμε ήδη τις πρώτες αυξήσεις επισκεπτών, λέει. Ελπίζουμε ωστόσο ότι και πολλοί άλλοι νεοϋορκέζοι θα επιστρέψουν το επόμενο διάστημα στην τόσο δημοφιλή συνοικία.
Ντάνιελ Ροτλέντερ, Νέα Υόρκη
Επιμέλεια: Στέφανος Γεωργακόπουλος
</doc>
<doc docid='dw_52543978' lang='ell' type='mono' source='https://www.dw.com/el/el/αυξάνονται-οι-νεκροί-από-τον-κορωνοϊό-στη-γαλλία/a-52543978' term='κορωνοϊός'>
Τρία νέα κρούσματα του κορωνοϊού καταμετρά σήμερα η Γαλλία. Mεταξύ αυτών και ένας νεκρός. Ο 60χρονος μεταφέρθηκε επειγόντως μέσα στη νύχτα σε νοσοκομείο των Παρισίων, όπου και υπέκυψε. Είναι ο πρώτος Γάλλος, θύμα του ιού και ο δεύτερος νεκρός στη Γαλλία, μετά τον 80χρονο Κινέζο, στις 14 Φεβρουαρίου.
Λόγω της γειτνίασης με την Ιταλία η ανησυχία επίσης στη νότια Γαλλία ήταν εδώ και μέρες αισθητή, οξύνθηκε δε ιδιαίτερα σήμερα, με την απόφαση να επιτραπεί στη Λυόν ο αγώνας Λυόν –Γιουβέντους για το Champions League. Ο αγώνας θα διεξαχθεί στο Groupama Stadium, όπου και αναμένονται κοντά στους 3000 Ιταλούς, υποστηρικτές της Γιουβέντους.
Ακύρωση του αγώνα Λυόν-Γιουβέντους ζητούν δήμαρχοι
Aνησυχία προκαλεί το ματς Λυόν-Γιουβέντους, ενώ αναμένονται στη γαλλική πόλη 3000 Ιταλοί φαν
Το γεγονός αυτό έχει αναστατώσει τους δημάρχους των δύο πόλεων Μεζιέ και Ντεσίν, όπου βρίσκεται το γήπεδο, οι οποίοι από κοινού ζήτησαν από τις γαλλικές αρχές την ακύρωση του παιχνιδιού. Χωρίς επιτυχία όμως. Ήδη ρεπορτάζ δείχνουν τα πρώτα αυτοκίνητα υποστηρικτών, που πέρασαν από νωρίς τα σύνορα.
Ο υπουργός Υγείας Ολιβιέ Βεράν αναγνώρισε μεν ότι «η επιδημία είναι στην πόρτα μας», διαβεβαίωσε όμως ότι «κανένα επιστημονικό ή ιατρικό επιχείρημα δεν επιτρέπει για την ώρα την ακύρωση συλλογικών εκδηλώσεων».
Συνολικά 17 άτομα έχουν προσβληθεί από τον ιό στη Γαλλία, ενώ υπάρχει ανησυχία για τρίτο θάνατο Κινέζου τουρίστα σε ξενοδοχείο της πόλης Μπον, όπου προσωπικό και πελάτες έχουν μπει σε καραντίνα.
Ολυμπία Τσίπηρα, Παρίσι
</doc>
<doc docid='dw_52525712' lang='ell' type='mono' source='https://www.dw.com/el/el/σε-οριακή-κατάσταση-η-ιταλία-λόγω-κορωνοϊού/a-52525712' term='κορωνοϊός'>
Τα κρούσματα του ιού συνεχίζουν να αυξάνονται και είναι πλέον 283. Δύο ασθενείς διαγνώσθηκαν θετικοί στον κορωνοϊό στη Φλωρεντία και μια γυναίκα στη Σικελία. Έχουν τεθεί σε καραντίνα όλοι οι πολίτες που συνάντησαν τις δυο τελευταίες εβδομάδες, όπως και το προσωπικό ενός ξενοδοχείου στο Παλέρμο της Σικελίας.
Στην Ρώμη, επίσης, στο νοσοκομείο Λάτζαρο Σπαλαντσάνι εξετάζεται ύποπτο περιστατικό. Πρόκειται για άνδρα από παραθαλάσσια περιοχή, νότια της ιταλικής πρωτεύουσας .Οι ειδικοί άλλωστε είχαν προειδοποιήσει ότι μέχρι το τέλος της εβδομάδας τα κρούσματα μπορεί να συνεχίσουν να αυξάνονται.
Με τις πρώτες εκτιμήσεις της οικονομικής ζημιάς, υπολογίζεται ότι η χώρα θα χάσει τουλάχιστο πέντε δισεκατομμύρια ευρώ. Όσοι μπορούν στις επτά περιφέρειες που εφαρμόζουν τα ισχυρά μέτρα πρόληψης, εργάζονται από το σπίτι τους, με ηλεκτρονικό υπολογιστή, με την λεγόμενη «τηλε-εργασία». Αλλά πρόκειται, ασφαλώς, για μειοψηφία.
Μεγάλες οικονομικές απώλειες για την Ιταλία
Πανικός επικρατεί σε πολλές ιταλικές πόλεις λόγω του κορωνοϊού. Εδώ, ένα σούπερ-μάρκετ στο Μιλάνο
Η Ιταλία ζητά από την Ευρωπαϊκή Ένωση περισσότερη ευελιξία σε ότι αφορά τα δημοσιονομικά της, από την στιγμή που η κρίση αυτή, είναι πολύ πιθανό να οδηγήσει  την οικονομία της σε ύφεση. Ο Σύνδεσμος Ιταλών Ξενοδόχων υπογραμμίζει ότι «η κατάσταση του τουριστικού τομέα, λόγω της κρίσης του κορωνοϊού, είναι περισσότερο από κρίσιμη». Και αυξάνεται ο αριθμός των χωρών που ζητούν από τους πολίτες τους να μην επισκέπτονται τις περιοχές του Βένετο και της Λομβαρδίας, ή και ολόκληρη την Ιταλία. Το Κουβέϊτ και η Βουλγαρία, τις τελευταίες ώρες, διέκοψαν τις πτήσεις τους προς τις ιταλικές πόλεις. Το Ισραήλ συμβουλεύει  τους πολίτες του να μην επισκεφθούν την Ιταλία.
Στο μεταξύ, ο πρωθυπουργός Τζουζέπε Κόντε κατηγορεί τους περιφερειάρχες ότι δεν εφαρμόζουν πάντα, όπως πρέπει, τα πρωτόκολλα πρόληψης και ότι αυτό συνέβαλε ουσιαστικά στην διάδοση του ιού. Και εκείνοι του απαντούν ότι «αγνοεί την κατάσταση». Είναι σαφές, πάντως, ότι πρώτος ασθενής, από τον οποίο ξεκίνησε η διάδοση του ιού στη Λομβαρδία είναι πολύ δύσκολο πλέον να εντοπιστεί.
Σήμερα το απόγευμα, τέλος, ο Ιταλός υπουργός υγείας Ρομπέρτο Σπεράντσα θα συναντήσει στην Ρώμη τους ομολόγους του των χωρών με τις οποίες η Ιταλία έχει, χερσαία σύνορα, αλλά και τον υπουργό υγείας της Γερμανίας.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52537463' lang='ell' type='mono' source='https://www.dw.com/el/el/κορωνοϊός-νέα-κρούσματα-στη-γερμανία/a-52537463' term='κορωνοϊός'>
Το πρώτο κρούσμα εκδηλώθηκε στην πόλη Χάινσμπεργκ της Βόρειας Ρηνανίας-Βεστφαλίας, κοντά στα σύνορα με την Ολλανδία. Πρόκειται για έναν άνδρα 47 ετών, με επιβαρυμένο ιατρικό ιστορικό, ο οποίος αρχικά είχε εισαχθεί σε νοσοκομείο της περιοχής, καθώς παρουσίασε συμπτώματα πνευμονίας βαριάς μορφής, ενώ στη συνέχεια μεταφέρθηκε στην πανεπιστημιακή κλινική του Ντίσελντορφ, όπου παραμένει διασωληνωμένος. Η κατάσταση της υγείας του είχε επιδεινωθεί τις τελευταίες 48 ώρες και θεωρείται πλέον κρίσιμη. Στην ίδια κλινική νοσηλεύεται η σύζυγός του, στην οποία πάντως δεν είχε ανιχνευθεί ο ιός μέχρι την Τρίτη το βράδυ.
Το ζεύγος ταξίδευε πολύ συχνά για επαγγελματικούς λόγους, ωστόσο δεν είχε επισκεφθεί πρόσφατα την Κίνα ή άλλη χώρα με πολυάριθμα κρούσματα. Σύμφωνα πάντως με το ειδησεογραφικό δίκτυο N-TV διατηρούσε επαφές με άτομο που ταξιδεύει συχνά στην Κίνα. Στην πόλη του Χάινσμπεργκ οι τοπικές αρχές ανακοίνωσαν ότι, για προληπτικούς λόγους, τα σχολεία θα παραμείνουν σήμερα κλειστά, όπως και οι παιδικοί σταθμοί. Παράλληλα, απευθύνουν έκκληση στους κατοίκους να μην επισκέπτονται μέχρι νεωτέρας νοσοκομεία, οίκους ευγηρίας και άλλους πολυσύχναστους χώρους.
Εισαγωγή του ιού από την Ιταλία;
Σέλφι με... μάσκα στο Μιλάνο
Το δεύτερο κρούσμα παρουσιάστηκε σε έναν 25χρονο από την επαρχία του Γκέπινγκεν στο κρατίδιο της Βάδης-Βυρτεμβέργης, στη νοτιοδυτική Γερμανία. Σύμφωνα με το υπουργείο Κοινωνικών Υποθέσεων του κρατιδίου, ο νεαρός είχε επισκεφθεί πρόσφατα το Μιλάνο. Παρουσίασε συμπτώματα γρίπης μετά την επιστροφή του στη Γερμανία και νοσηλεύεται από το βράδυ της Τρίτης. Καθησυχαστικός εμφανίζεται ο υπουργός Υγείας του κρατιδίου Μάνε Λούκα, λέγοντας ότι οι αρχές "έχουν προετοιμαστεί εγκαίρως γι αυτή την περίπτωση και συνεργάζονται μεταξύ τους για τα επόμενα βήματα".
Μέχρι στιγμής είχαν παρουσιαστεί στη Γερμανία συνολικά 16 κρούσματα του κορωνοϊού. Τα 14 από αυτά εκδηλώθηκαν στη Βαυαρία με τις αρχές να έχουν εντοπίσει την πορεία του ιού, ενώ τα άλλα δύο είχαν καταγραφεί σε γερμανούς πολίτες που διέμεναν στην Κίνα μέχρι να σημάνει συναγερμός για τον κορωνοϊό.
Σπαν: Ανοιχτά σύνορα "στην παρούσα φάση"
Δεν κλείνουν σύνορα "στην παρούσα φάση"
Την Τρίτη συναντήθηκαν στη Ρώμη οι υπουργοί Υγείας από επτά ευρωπαϊκές χώρες (Ιταλία, Γερμανία, Γαλλία, Αυστρία, Σλοβενία, Κροατία, Ελβετία) σε μία προσπάθεια συντονισμού για την αντιμετώπιση του ιού. Την ίδια μέρα εκδηλώθηκαν τα πρώτα κρούσματα σε Αυστρία, Ελβετία και Κροατία. Σε κοινή ανακοίνωσή τους οι "7" τονίζουν ότι τα σύνορα στην Ευρώπη θα πρέπει να παραμείνουν ανοιχτά. Το περασμένο Σάββατο οι αυστριακές αρχές είχαν ακινητοποιήσει για πολλές ώρες στα σύνορα με την Ιταλία ένα τρένο που εκτελούσε δρομολόγιο από τη Βενετία στο Μόναχο, καθώς υπήρχαν υπόνοιες- οι οποίες όμως δεν επιβεβαιώθηκαν- για κρούσματα του κορωνοϊού ανάμεσα στους επιβάτες.
Μιλώντας στους δημοσιογράφους μετά τη συνάντηση της Ρώμης ο Γερμανός υπουργός Υγείας Γιενς Σπαν ανέφερε ότι "στην παρούσα φάση" θα ήταν λανθασμένη απόφαση να επιβληθούν περιορισμοί στα δρομολόγια, πόσο μάλλον να κλείσουν τα σύνορα λόγω του κορωνοϊού. "Ο κορωνοϊός αποδεικνύει, για άλλη μία φορά, ότι μόνο από κοινού μπορούν να αντιμετωπίσουν οι Ευρωπαίοι τα όποια προβλήματα", επισημαίνει ο Γενς Σπαν σε μήνυμά του στο Twitter.
Γιάννης Παπαδημητρίου (DPA, tagesschau.de)
</doc>
<doc docid='dw_52504075' lang='ell' type='mono' source='https://www.dw.com/el/el/πολιτική-διάσταση-παίρνει-η-επιδημία-του-κορωνοϊού/a-52504075' term='κορωνοϊός'>
Κανείς δεν περίμενε μέσα σε τρεις ημέρες τα κρούσματα του κορωνοϊού να ξεπεράσουν τα διακόσια στην Ιταλία. Οι νεκροί μέχρι αυτή την στιγμή είναι τουλάχιστον πέντε. Επτά περιφέρειες της χώρας εφαρμόζουν έκτακτα μέτρα προστασίας. Στο Μιλάνο παραμένουν κλειστά τα σχολεία, θέατρα, κινηματογράφοι και εκκλησίες. Τα καφέ μπαρ κλείνουν από τις έξι το απόγευμα. Το ίδιο συμβαίνει και στην ευρύτερη περιοχή της Βενετίας, όπου η κίνηση λόγω καρναβαλιού είναι αυξημένη, ενώ ενισχυμένα μέτρα πρόληψης έχουν ληφθεί και στην περιφέρεια Εμίλια Ρομάνια, με πρωτεύουσα την Μπολόνια.
Αν μέσα σε μια εβδομάδα τα μέτρα αυτά δεν φέρουν αποτέλεσμα, υπάρχει πιθανότητα να εφαρμοστούν ακόμη αυστηρότερα μέτρα. Στο μεταξύ στελέχη του Παγκόσμιου Οργανισμού Υγείας ασκούν κριτική στους χειρισμούς της ιταλικής κυβέρνησης. Ειδικά στο ότι πριν από τρεις εβδομάδες απαγορεύθηκαν οι απευθείας πτήσεις από την Κίνα αλλά όχι οι αφίξεις μέσω τράνσιτ.
Τεράστιες οικονομικές απώλειες
To φετινό Καρναβάλι της Βενετίας έχει στιγματιστεί από τον κορωνοϊό
Είναι επίσης σαφές ότι η οικονομική ζημιά στην Ιταλία μέχρι τώρα είναι τεράστια: πρώτα απ΄όλα για τον τουριστικό και τον εμπορικό τομέα. Η κυβέρνηση Κόντε υποσχέθηκε οικονομική στήριξη των παραγωγικών κατηγοριών που έχουν πληγεί. Έχουν διατεθεί ήδη 20 εκατομμύρια ευρώ,αλλά δεν θα μπορέσει να καλυφθεί όλη η οικονομική ζημιά. Το χρηματιστήριο του Μιλάνου σημειώνει σήμερα μεγάλες απώλειες, με πανευρωπαϊκό αρνητικό ρεκόρ.
Αυτό που μένει να διαπιστωθεί είναι αν θα υπάρξουν πολιτικές προεκτάσεις και συνέπειες για τους μέχρι τώρα χειρισμούς. Από την Λέγκα, ο Ματέο Σαλβίνι κατηγορεί την κυβέρνηση Κόντε ότι δεν έλαβε έγκαιρα τα αναγκαία μέτρα και στηρίζει την Λε Πεν, η οποία ζητά ενισχυμένους ελέγχους στα ιταλογαλλικά σύνορα. Περιοχές του ιταλικού Νότου, παράλληλα, άρχισαν να βάζουν σε απομόνωση τους πολίτες που φθάνουν από τον Βορρά.
«Δεν αλλάζει κάτι στις σχέσεις μας με τις άλλες χώρες της ΕΕ», δηλώνει ο Τζουζέπε Κόντε. Αλλά παραδέχεται, συγχρόνως, ότι η μετάδοση του ιού μπορεί να συνεχιστεί με αυξητική τάση. Το μέλλον της κυβερνητικής συμμαχίας κεντροαριστεράς και Πέντε Αστέρων, δηλαδή, σε μεγάλο βαθμό εξαρτάται τώρα από την δυνατότητα άμεσου περιορισμού της εξάπλωσης του ιού.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52489559' lang='ell' type='mono' source='https://www.dw.com/el/el/ιταλία-ραγδαία-εξάπλωση-του-κορωνοϊού/a-52489559' term='κορωνοϊός'>
Η Ιταλία προσπαθεί να μην πέσει σε κατάσταση πανικού. Το απόγευμα της Κυριακής τα κρούσματα του κορωνοϊού σε όλη την χώρα ξεπερνούσαν τα εκατόν τριάντα. Τα περισσότερα είχαν εκδηλωθεί στην περιφέρεια του Μιλάνου, τη Λομβαρδία. Μέσα σε λιγότερο από 48 ώρες βρέθηκαν θετικοί στον ιό πολίτες που ζουν σε πέντε διαφορετικές περιφέρειες της χώρας, από τη Ρώμη μέχρι το Τορίνο και από το Βένετο μέχρι την Λομβαρδία. Μόνο η Κίνα, η Νότια Κορέα και η Ιαπωνία καταγράφουν περισσότερα κρούσματα.
Συνωστισμός σε πολλά σούπερ-μάρκετ
Όλα αυτά παρά τα μέτρα προφύλαξης, την διακοπή των αεροπορικών συνδέσεων με την Κίνα και την εισαγωγή σε καραντίνα δεκάδων ανθρώπων σε στρατιωτικές εγκαταστάσεις κοντά στη Ρώμη. Η κυβέρνηση προσπαθεί να δείξει ότι είναι σε θέση να ελέγξει την κατάσταση και ανακοίνωσε ότι θα απαγορευθεί η είσοδος και η έξοδος από τις κωμοπόλεις και τα χωριά στα οποία σημειώθηκαν τα περισσότερα κρούσματα. Υπολογίζεται ότι τα  μέτρα αφορούν, σε μια πρώτη φάση, τουλάχιστο πενήντα με εβδομήντα χιλιάδες ανθρώπους.
Προβληματισμός για τις μεγάλες πόλεις
Άδικα περιμένει για εισιτήρια ο φίλαθλος της Ίντερ στο στάδιο Σαν Σίρο
Για να τύχει σεβασμού η απόφαση  θα χρησιμοποιηθούν, αν χρειαστεί, αστυνομία, καραμπινιέροι και στρατός. Το φαγητό, θα μεταφέρεται από τις γύρω περιοχές, χωρίς απευθείας επαφή με όσους βρίσκονται σε απομόνωση και είχαν επαφές με ασθενείς. Αυτό που διερωτώνται πολλοί  σχολιαστές, είναι τι θα γίνει αν αυξηθούν τα κρούσματα στην Ρώμη και στην πόλη του  Μιλάνου. Μπορεί να κλείσει η πρόσβαση στην πρωτεύουσα και στην συμπρωτεύουσα της χώρας;
«Δεν υπάρχουν οι προϋποθέσεις για να παύσουμε την ισχύ της Συνθήκης του Σένγκεν», δήλωσε ο Ιταλός πρωθυπουργός Τζουζέπε Κόντε. Πάντως ο περιφερειάρχης της Λομβαρδίας Αττίλιο Φοντάνα ζήτησε να ενισχυθούν άμεσα οι έλεγχοι στα σύνορα. Θα απαγορευθούν επίσης οι σχολικές εκδρομές. Από την Κυριακή σταματούν και οι αθλητικές διοργανώσεις σε Βένετο και Λομβαρδία, ενώ ακυρώνονται οι εορταστικές εκδηλώσεις για το περίφημο Καρναβάλι της Βενετίας, που είχαν προγραμματιστεί μέχρι την Τρίτη. Η κυβέρνηση Κόνγτε υπόσχεται στήριξη  στις χιλιάδες επιχειρήσεις που θα υποστούν οικονομική ζημία. Αλλά κανείς προς το παρόν δεν μπορεί να υπολογίσει τα αναγκαία ποσά. Και υπάρχει, τέλος, το κύριο και εύλογο ερώτημα: έγινε πράγματι ο,τι ήταν δυνατό, για να περιοριστεί η διάδοση του ιού;
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52477795' lang='ell' type='mono' source='https://www.dw.com/el/el/χτύπησε-στην-ιταλία-ο-κορωνοϊός/a-52477795' term='κορωνοϊός'>
Ο κορωνοϊός προκαλεί τεράστια ανησυχία και φόβο στην Ιταλία. Δύο οι νεκροί (μια γυναίκα και ένας ηλικιωμένος άνδρας), ενώ τριάντα έξι ασθενείς είχαν καταγραφεί μέχρι το απόγευμα της Κυριακής στις βόρειες περιφέρειες της χώρας. Αυτό που εντυπωσιάζει είναι ότι κανείς τους δεν είχε ταξιδέψει πρόσφατα  στην Κίνα. Η μετάδοση οφείλεται, πιθανότατα, σε έναν μάνατζερ που επέστρεψε από κινεζική πόλη στα τέλη του Γενάρη, ο οποίος πάντως δεν φαίνεται να  είχε παρουσιάσει εμφανή συμπτώματα της ασθένειας.
Η Πολιτική Προστασία της Ιταλίας προσπαθεί να αντιμετωπίσει όσο πιο αποτελεσματικά γίνεται την κατάσταση: χιλιάδες άνθρωποι έχουν ουσιαστικά απομονωθεί στα σπίτια τους στην περιοχές της Λομβαρδίας και του Βένετο και υποβάλλονται σε ιατρικές εξετάσεις. Θα πρέπει όμως να μείνουν σε καραντίνα για τουλάχιστον δύο εβδομάδες. «Κάναμε ό,τι καλύτερο, συνεχίζουμε να παρακολουθούμε αδιάκοπα την κατάσταση. Αν χρειαστεί θα εγκρίνουμε και νέα, έκτακτα μέτρα αλλά, προς το παρόν, η Συνθήκη του Σένγκεν παραμένει σε ισχύ», δήλωσε ο πρωθυπουργός Τζουζέπε Κόντε.
Κλειστά σύνορα θέλει ο Σαλβίνι
Άδειοι δρόμοι σε πολλές πόλεις και χωριά της βόρειας Ιταλίας
Πάντως ο γραμματέας της Λέγκα, Ματέο Σαλβίνι, προσπαθεί να δώσει πολιτική διάσταση στην όλη κατάσταση  και ζητά «να οχυρωθεί η χώρα, με ακόμη μεγαλύτερο έλεγχο στα σύνορα». Υπενθυμίζεται ότι η Ιταλία ήταν η πρώτη χώρα, η οποία διέκοψε τις πτήσεις από και προς την Κίνα. Παράλληλα, ο Σαλβίνι κατηγορεί  προοδευτικούς περιφερειάρχες, όπως εκείνον της Τοσκάνης, για ελλιπείς ελέγχους, που θεωρεί ότι μπορεί να ευνόησαν την διάδοση του ιού. Πρέπει να σημειωθεί όμως ότι όλες οι υπόλοιπες πολιτικές δυνάμεις (συμπεριλαμβανομένων και των ακροδεξιών Αδελφών της Ιταλίας) αποφεύγουν την πολιτική εκμετάλλευση της κατάστασης συναγερμού, στην οποία έχει κηρυχθεί η χώρα.
Σύμφωνα με τους αναλυτές είναι σαφές ότι η επιδείνωση αυτή  θα έχει αρνητικές οικονομικές συνέπειες για την Ιταλία, αρχίζοντας από την μείωση της τουριστικής και εμπορικής κίνησης. Αυτό που προέχει, όμως, τώρα, είναι ο περιορισμός των κρουσμάτων, με κάθε αναγκαίο μέσο.
Θεόδωρος Ανδρεάδης Συγγελλάκης, Ρώμη.
</doc>
<doc docid='dw_52466425' lang='ell' type='mono' source='https://www.dw.com/el/el/καρναβαλιστές-εναντίον-κορωνοϊού/a-52466425' term='κορωνοϊός'>
Οι απόκριες στην Γερμανία αντιμετωπίζονται ως η «πέμπτη εποχή του χρόνου»: τα ράφια είναι γεμάτα γκλίτερ και βαφές, παντού πολύχρωμες στολές, μπαλόνια, γιρλάντες, κομφετί. Εδώ και λίγο καιρό μάλιστα, εμφανίστηκε ένα νέο αξεσουάρ: η σακούλα για τα ούρα. Άλλωστε, ανεξαρτήτως καιρού, οι καρναβαλιστές πίνουν πολύ και διασκεδάζουν κυρίως σε υπαίθριους χώρους, όπου συχνά οι τουαλέτες είναι είδος πολυτελείας.
Ήδη αρκετό καιρό πριν από τις επίσημες συναντήσεις των αποκριάτικων συλλόγων, ξεκινά η αναζήτηση ενδυμασίας και μακιγιάζ για τους περισσότερους καρναβαλιστές. Καταστήματα ρούχων και καλλυντικών, φαρμακεία και κάθε είδους μαγαζιά αυξάνουν τον τζίρο τους χάρη στην «πέμπτη εποχή του χρόνου». Και δεν είναι μόνο οι καταστηματάρχες: στα ξενοδοχεία στην Κολωνία, στο Ντύσελντορφ ή στο Μάιντς -εκεί δηλαδή όπου οι αποκριάτικοι εορτασμοί φτάνουν στο ζενίθ-, καθώς και σε εστιατόρια και μπαρ των μεγάλων πόλεων γίνεται μάχη για μία θέση. Επιπλέον, μέρες που είναι, οι παρεβρισκόμενοι είναι διατεθειμένοι να πληρώσουν και κάτι παραπάνω.
Κέρδη δίχως έγνοιες – προς το παρόν
Μπερλίνερ: η λιχουδιά του καρναβαλιού
Σύμφωνα με στοιχεία της Boston Consulting Group (BCG) την τελευταία δεκαετία αυξήθηκαν τα κέρδη κατά τη διάρκεια του καρναβαλιού κατά 29%, σχεδόν 600 εκ. ευρώ. Το μεγαλύτερο κέρδος βέβαια αποφέρουν οι πωλήσεις των στολών: περίπου το 40% από τα 110 εκ. του συνολικού τζίρου για το 2019.
«Η φετινή χρονιά είναι φανταστική», λέει ο διευθυντής ενός από των πιο γνωστών καταστημάτων με αποκριάτικα είδη στην Κολωνία. Για τον Μπγιερν Λίντερτ φαίνεται ακόμη και ο κορωνοϊός να έχει ελάχιστη σημασία μπροστά στους εορτασμούς του καρναβαλιού: «Όπως όλοι εξακολουθούν να πηγαίνουν στον κινηματογράφο ή στο γήπεδο, έτσι γίνεται και με το καρναβάλι», λέει. Βέβαια αυτό εν μέρει οφείλεται και στο γεγονός, ότι στη Γερμανία δεν έχουν σημειωθεί αρκετά κρούσματα, ώστε να ληφθούν ανάλογα μέτρα. Ο Γιόχεν Σονφέλντερ αναφέρει μάλιστα πως «σε περίπτωση που αυτό αλλάξει μέσα στις επόμενες μέρες, σίγουρα θα αναδιαμορφώσει και το αποκριάτικο σκηνικό».
Λαρίσα Σβέντες, dpa
Eπιμέλεια: Χρύσα Βαχτσεβάνου
</doc>
<doc docid='dw_52428681' lang='ell' type='mono' source='https://www.dw.com/el/el/ο-κορωνοϊός-χτυπά-την-αυτοκινητοβιομηχανία/a-52428681' term='κορωνοϊός'>
Η επιδημία του κορωνοϊού στην Κίνα μπορεί να πλήξει καίρια την παγκόσμια αυτοκινητοβιομηχανία. Τουλάχιστον αυτή είναι η εκτίμηση εμπειρογνωμόνων του κλάδου. Μόνο στην επαρχία Χουμπάι, που έχει πληγεί περισσότερο από κάθε άλλη περιοχή της χώρας, υπάρχουν δεκάδες εργοστάσια που κατασκευάζουν 2 εκατομμύρια αυτοκίνητα τον χρόνο, όπως αναφέρεται σε μελέτη της εταιρείας παροχής συμβουλών Boston Consulting Group BCG. Αντιστοιχεί σε ποσοστό του 8% του συνολικού αριθμού οχημάτων που καταστεκυάζονται στην Κίνα. Μάλιστα στην κατηγορία των ελαφρώς μεταχειρισμένων αυτοκινήτων το Χουμπάι μετά την επαρχία Γκουανγκντόνγκ είναι το βασικότερο κέντρο παραγωγής αυτοκινήτων. Βέβαια όχι μόνο στο Χουμπάι, αλλά και σε μια σειρά από άλλες επαρχίες, εργοστάσια κατασκευής αυτοκινήτων κατέβασαν ρολά.
Σημαντική αγορά αυτοκινήτων η Κίνα
Επισκέπτες στο σαλόνι αυτοκινήτου στη νότια Κίνα - πριν ξεσπάσει η επιδημία
Βέβαια, λόγω του κορωνοϊού έχουν υποστεί πλήγμα κι άλλοι κλάδοι της οικονομίας, αλλά η αυτοκινητοβιομηχανία έρχεται σε πρώτη θέση λόγω του αποφασιστικού ρόλου που διαδραματίζει η Κίνα, σύμφωνα με την BCG. Είναι η χώρα με τις περισσότερες πωλήσεις οχημάτων και παράλληλα σημαντική έδρα για παραγωγούς και προμηθευτές. Συνολικά υπάρχουν 700 ξένοι και κινέζοι προμηθευτές στην αυστηρά απομονωμένη Βουχάν, την πρωτεύουσα του Χουμπάι. Αλλά και ξένοι κατασκευαστές αυτοκινήτων δραστηριοποιούνται στο Χουμπάι, σε ένα μεγάλο ποσοστό σε σύμπραξη με κινεζικές εταιρείες. Έτσι, μία τυχόν μείωση της παραγωγής θα μπορούσε να έχει παγκόσμιες επιπτώσεις στην αλυσίδα προμήθειας υλικών, πχ. φρένων, ελαστικών, ή σασί. Κάθε μια από αυτές τις κατηγορίες καταγράφει εξαγωγές ύψους 5 έως 6 δις δολάρια. Το ήμισυ εξ αυτών προορίζεται για αγορές στις ΗΠΑ και την ΕΕ.
Οι επιπτώσεις από την έλλειψη υλικών αυτοκινήτου θα μπορούν να γίνουν πολύ αισθητές στις έδρες αυτοκινητοβιομηχανιών με πολλές σχέσεις με την Κίνα, προφητέψουν οι σύμβουλοι της BCG. Ίσως μάλιστα, όπως συστήνουν, θα πρέπει να μεταφέρουν τα συμφέροντα και τις δραστηριότητές τους σε άλλες χώρες. Ιδιαίτερα για τη γερμανική βιομηχανία η Κίνα έχει τεράστια σημασία. Για τις Mercedes-Benz, Audi, BMW, Volkswagen και Porsche η Κίνα είναι η σημαντικότερη αγορά. Το 40% των εξαγωγών της VW γίνεται στη χώρα. Αλλά το ίδιο συμβαίνει και για άλλες παγκοσμίου εμβέλειας αυτοκινητοβιομηχανίες.
Μείωση πωλήσεων παγκοσμίως
Παράρτημα της Mercedes στο Γκουανγτζού
Τον περασμένο Ιανουάριο κατασκευάστηκαν 1,6 εκ αυτοκίνητα, 1/5 λιγότερα σε σύγκριση με το ίδιο διάστημα πέρυσι. ΄Ηταν η μεγαλύτερη μείωση από το 2012, επισημαίνει ο σύνδεσμος κατασκευών China Association of Automobile Manufactures. Λόγω της επιδημίας οι καταναλωτές αποφεύγουν την αγορά αυτοκινήτων. Ο σύνδεσμος υπολογίζει ότι λόγω του κορωνοϊού θα μειωθεί φέτος η κατασκευή αυτοκίνητων κατά ένα εκατομμύριο. Η επιδημία έχει δείξει το «άσχημο πρόσωπό της» και στη γερμανική αυτοκινητοβιομηχανία. Η BMW παρέτεινε τις πρωτοχρονιάτικες διακοπές στις μεγαλύτερες παγκοσμίως εγκαταστάσεις της στο Σενγιάνγκ μέχρι τις 17 Φεβρουαρίου.
Η διακοπή των εργασιών δεν φαίνεται προς το παρόν να επηρέασε το παγκόσμιο δίκτυο προώθησης αυτοκινήτων στην αγορά, σύμφωνα τουλάχιστον με τα όσα υποστηρίζει ο επικεφαλής της εταιρείας Όλιβερ Τσίπσε. Για την VW η κατάσταση είναι διαφορετική. Ο νέος ιός επηρέασε την παραγωγή του Ιανουαρίου. Αλλά και συνολικά καταγράφηκε μείωση 343.000 οχημάτων όλων των μοντέλων, ή 11,3% σε σχέση με πέρυσι. Η μείωση σε παγκόσμιο επίπεδο είναι γύρω στο 5,2%.
Αλεξάντερ Στουρμ/dpa
Επιμέλεια: Ειρήνη Αναστασοπούλου
</doc>
<doc docid='dw_52413498' lang='ell' type='mono' source='https://www.dw.com/el/el/κίνα-πολιτική-κρίση-λόγω-κορωνοϊού/a-52413498' term='κορωνοϊός'>
Παρά τα εν μέρει δρακόντεια μέτρα που ελήφθησαν ο αριθμός των νεκρών και επιβεβαιωμένων κρουσμάτων στην Κίνα αυξάνεται διαρκώς. Οι αρχές κάνουν πλέον λόγο για πάνω από 1.850 νεκρούς και 72.000 επιβεβαιωμένα κρούσματα, με τους ειδικούς να υποστηρίζουν ότι στην πραγματικότητα είναι πολύ περισσότεροι.
Αίσθηση προκαλεί σε αυτά τα συμφραζόμενα η παραδοχή του προέδρου Σι Τζινπίνγκ πως γνώριζε για τον θανατηφόρο κορωνοϊό δυο περίπου εβδομάδες πριν ενημερώσει το κοινό. Όπως σχολίασε, μιλώντας προς τη Γερμανική Ραδιοφωνία Deutschlandfunk, ο Νις Γκρύνμπεργκ από το Mercator Institute for China Studies του Βερολίνου:
Η συνήθης εικόνα στους δρόμους του Πεκίνου
«Η είδηση αιφνιδίασε. Όπως έγινε γνωστό προ ημερών, ήδη από τις αρχές Ιανουαρίου γνώριζε πολλά και κατηύθυνε τα πράγματα. Είναι λοιπόν ασυνήθιστο που το μαθαίνουμε με τόση καθυστέρηση αλλά και τόση λεπτομέρεια. Στην Κίνα υπάρχει μεγάλη δυσαρέσκεια για τον τρόπο διαχείρισης της κρίσης, ειδικά κατά τις πρώτες, σημαντικές, εβδομάδες. Χάθηκε πολύτιμος χρόνος, γεγονός που έχει συστημικά αίτια, αλλά οφείλεται και σε ανθρώπινα λάθη. Η κεντρική διακυβέρνηση επιχειρεί να πείσει τώρα πως έκανε ό,τι μπορούσε και πως η ευθύνη βαραίνει την τοπική κυβέρνηση».
Ερωτηματικά προκαλεί η παραδοχή του προέδρου
Πώς εκφράζεται και πού διοχετεύεται όμως όλη αυτή η εντεινόμενη λαϊκή οργή; «Η δυσαρέσκεια και οργή είχε φτάσει στο αποκορύφωμά της όταν πέθανε στις αρχές Φεβρουαρίου ο κ. Γουενλιάνγκ, ο γιατρός από τη Γουχάν. Ήταν από τους πρώτους που συζητούσε το θέμα με συναδέλφους, γεγονός που του έφερε μάλιστα και την αστυνομία στο σπίτι. Όταν πέθανε, υπήρξε ένα τεράστιο κύμα θλίψης και οργής, εκφρασμένο κυρίως μέσα από το διαδίκτυο. Οι αρχές κατηγορούνται ότι η λογοκρισία, η οποία απέκρυψε από τους πολίτες βασικές πληροφορίες για τον υψηλότατο κίνδυνο μετάδοσης και τη μετάδοση από άνθρωπο σε άνθρωπο, οδήγησαν σε πολύ μεγαλύτερο αριθμό θυμάτων. […] Η οργή αυτή εξακολουθεί να υπάρχει, παρότι η κυβέρνηση λογοκρίνει ρεπορτάζ και επιχειρεί να αλλάξει το αφήγημα προς μια θετική κατεύθυνση».
«Η δυσαρέσκεια και οργή είχε φτάσει στο αποκορύφωμά της ότι πέθανε στις αρχές Φεβρουαρίου ο κ. Γουενλιάνγκ, ο γιατρός από τη Γουχάν»
Πώς ταιριάζει όμως σε αυτό το νέο αφήγημα η παραδοχή του προέδρου ότι γνώριζε για τον επαπειλούμενο κίνδυνο; «Αυτό είναι το μεγάλο ερώτημα που συζητάμε και στους κύκλους μου. Από τη μια κάνει ό,τι και οι τοπικές αρχές. Λέει πως έκανε ό,τι μπορούσε, αλλά ότι δεν ήταν αρκετά. Έτσι γίνεται στόχος κριτικής. Από την άλλη ωστόσο αποκρούει αυτή την κριτική, υποστηρίζοντας ότι αυτή βαραίνει αποκλειστικά την τοπική κυβέρνηση. Ίσως να δέχθηκε πιέσεις από την παλιά φρουρά του κόμματος. Δεν είναι σαφές τι έχει γίνει, αλλά σε κάθε περίπτωση πρόκειται για μια εξέλιξη που αξίζει να παρακολουθήσουμε».
Μπορεί σε αυτά τα συμφραζόμενα να γίνεται λόγος για πολιτική κρίση που βιώνει ο πρόεδρος Σι Τζινπίνγκ; «Κατά κάποιον τρόπο πρόκειται για πολιτική κρίση. Εντούτοις όχι σε βαθμό που να μπορεί να επιφέρει αλλαγές στο στάτους του και τον ηγετικό του ρόλο. Θα έπρεπε να γίνουν πολύ περισσότερα γι΄ αυτό».
Σάντρα Σουλτς (DLF)
Επιμέλεια: Κώστας Συμεωνίδης
</doc>
<doc docid='dw_52389919' lang='ell' type='mono' source='https://www.dw.com/el/el/κορονωϊός-πρώτος-θάνατος-στην-ευρώπη/a-52389919' term='κορωνοϊός'>
Όπως δήλωσε η υπουργός Υγείας, Αγκνιές Μπυζέν, πρόκειται για έναν 80χρονο τουρίστα από την Κίνα και συγκεκριμένα την επαρχία Γουμπέι της κεντρικής Κίνας, όπου είχε ξεσπάσει η επιδημία. Ο 80χρονος είχε επισκεφθεί τη Γαλλία στις 16 Ιανουαρίου, ενώ από τις 25 του μήνα νοσηλευόταν σε καραντίνα στο νοσοκομείο Μπισάτ στο Παρίσι με "λοίμωξη στον πνεύμονα, η οποία οφειλόταν στον κορωνοϊό". Σύμφωνα με την υπουργό "η κατάστασή του παρουσίασε ραγδαία επιδείνωση και για πολλές ημέρες νοσηλευόταν σε χώρο εντατικής θεραπείας".
Ήταν ο πρώτος θάνατος από τον κορωνοϊό σε ευρωπαϊκό έδαφος. Μέχρι στιγμής, εκτός από την ηπειρωτική Κίνα, είχαν καταγραφεί θανατηφόρα κρούσματα στο Χονγκ Κονγκ, στην Ιαπωνία και στις Φιλιππίνες. Στο νοσοκομείο Μπισάτ του Παρισιού νοσηλεύεται και η κόρη του 80χρονου, η οποία επίσης έχει προσβληθεί από τον κορωνοϊό. Πάντως η κατάσταση της υγείας της δεν προκαλεί πλέον ανησυχία και, σύμφωνα με την υπουργό Υγείας, σύντομα θα λάβει εξιτήριο από το νοσοκομείο.
"Ερωτηματολόγιο" στα γερμανικά αεροδρόμια
Κινέζοι επιβάτες με προστατευτική μάσκα στο αεροδρόμιο Σαρλ ντε Γκωλ στο Παρίσι
Όπως ανακοίνωσαν οι γερμανικές αρχές ακολουθώντας σχετική σύσταση της ΕΕ, οι επιβάτες από την Κίνα που φθάνουν στο διεθνές αεροδρόμιο της Φρανκφούρτης ή του Μονάχου, θα πρέπει πλέον να συμπληρώνουν ειδικό ερωτηματολόγιο, ώστε να γίνεται μία καλύτερη εκτίμηση για πιθανό κίνδυνο μετάδοσης του ιού. Πάντως ο υπουργός Υγείας στο κρατίδιο της Έσσης, Κάι Κλόζε, δηλώνει ότι ο κίνδυνος από τον κορωνοϊό στη Γερμανία "παραμένει ελάχιστος". Μέχρι σήμερα έχουν καταγραφεί στη χώρα συνολικά 16 κρούσματα. Τρεις από τους ασθενείς έχουν πάρει εξιτήριο, ενώ οι υπόλοιποι παραμένουν υπό παρακολούθηση σε νοσοκομείο της Βαυαρίας.
Τα γερμανικά, αλλά και τα βελγικά ταχυδρομεία ανακοίνωσαν ότι διακόπτουν προσωρινά την αποστολή δεμάτων στην Κίνα. Παρόμοια μέτρα, σύμφωνα με το Γερμανικό Πρακτορείο Ειδήσεων (DPA) έχουν λάβει και άλλες χώρες, μεταξύ των οποίων και η Ελλάδα.
Γιάννης Παπαδημητρίου (DPA, tagesschau.de)
</doc>
<doc docid='dw_52360889' lang='ell' type='mono' source='https://www.dw.com/el/el/θύμα-του-κορωνοϊού-η-gsma/a-52360889' term='κορωνοϊός'>
Ήταν ζήτημα χρόνου. Μετά την σταδιακή ακύρωση συμμετοχής κολοσσών του κλάδου κινητής τηλεφωνίας οι διοργανωτές του Παγκόσμιου Σαλονιού Κινητής Τηλεφωνίας αναγκάστηκαν να πάρουν οριστικές αποφάσεις και έτσι το μεγάλο ραντεβού του κλάδου τηλεπικοινωνιών που γίνεται κάθε χρόνο τέλος Φεβρουαρίου στην Βαρκελώνη δεν πρόκειται να πραγματοποιηθεί λόγω της ραγδαίας εξάπλωσης του κορωνοϊού. Η Ένωση Δικτύων Κινητής Τηλεφωνίας GSMA που διοργανώνει την έκθεση, σε μια προσπάθεια να διασώσει το θεσμό, είχε διαβεβαιώσει ότι έχουν ληφθεί όλα τα απαραίτητα μέτρα προστασίας για τους εκθέτες, όπως πολιτική μη χειραψίας ωστόσο οι εξελίξεις στο μέτωπο του νέου ιού και το κύμα των ακυρώσεων «κατέστησαν αδύνατο για την GSMA να επιμείνει στη διεξαγωγή».
Αγώνας για τη διάσωση μέχρι τέλους
Οι ακυρώσεις κολοσσών της τελεπικοινωνίας ήταν μαζικές
Το βρετανικό περιοδικό «Wired» αποκαλύπτει και παρασκήνιο των προσπαθειών της GSMA, σε ένα πινγκ πονγκ με την τοπική αυτοδιοίκηση, για να σώσει την έκθεση. Καταρχάς επιχείρησε να πείσει τις αρχές της Καταλονίας να κηρύξουν την επαρχία σε κατάσταση έκτακτης ανάγκης ώστε να μπορέσουν να τους επιστραφούν οι εισφορές που έδωσαν σε ασφαλιστικές εταιρείες. Όμως η δήμαρχος της Βαρκελώνης  Άντα Κολάου δήλωσε χθες ότι η πόλη έχει κάνει όλες τις απαραίτητες προετοιμασίες για την διοργάνωση της έκθεσης ενώ από την πλευρά τους οι υγειονομικές αρχές διαβεβαίωσαν ότι δεν υπάρχει λόγος για λήψη εκτάκτων μέτρων. Έτσι, το μπαλάκι των ευθυνών επέστρεψε στους διοργανωτές της έκθεσης.
Αρχικά, η σκέψη ήταν να γίνει η διοργάνωση παρά τους ενδοιασμούς και τις ακυρώσεις σύμφωνα πάντα με το «Wired». Αλλά το κύμα ακυρώσεων ήταν τόσο μαζικό που δεν υπήρχε άλλη διέξοδος για την GSMA από την ακύρωση. Μόνο χθες δήλωσαν ότι δεν πρόκειται να συμμετάσχουν η Deutsche Telekom, η Vodafone, η Nokia και κατασκευάστρια  smartphone κινητών τηλεφώνων HMD Global ενώ τις προηγούμενες ημέρες ακύρωσαν τη συμμετοχή τους κι άλλες μεγάλες εταιρείες του κλάδου. Οι Financial Times έγραψαν ότι παραμένει τώρα ανοιχτό ποιος θα αναλάβει το μέχρι τώρα κόστος. Η GSMA θεωρείται από τις μεγαλύτερες εκθέσεις στον κλάδο κινητής τηλεφωνία. Μόνο φέτος ανέμενε 100.000 επισκέπτες και πάνω από 2.800 εκθέτες.
Οικονομικό πλήγμα
Μεγάλο το οικονομικό πλήγμα για την πόλη της Βαρκελώνης
Για την πόλη της Βαρκελώνης είναι ένα πλήγμα διότι πολλοί κλάδοι, όπως της γαστρονομίας, αποκομίζουν κάθε χρόνο σημαντικά οικονομικά οφέλη. Το μεγάλο ερώτημα βέβαια είναι, εάν με την ακύρωση της έκθεσης προκαλούνται πρώτα ρήγματα στην επιτυχημένη ιστορία της GSMA διότι πολλές εταιρείες δικτύων κινητής τηλεφωνίας θα μπορούσαν να επανεξετάσουν μελλοντικές συμμετοχές τους σε ανάλογα events εάν διαπιστώσουν ότι ο ετήσιος κύκλος εργασιών τους δεν επηρεάζεται ακόμη και χωρίς να συμμετέχουν σε ακριβές εκθέσεις του κλάδου.
Στην ιστορία των εκθέσεων υπάρχει ανάλογο προηγούμενο. Η χρηματοπιστωτική κρίση που ξεκίνησε το 2008 απετέλεσε την αρχή του τέλους της Cebit στο Αννόβερο, της Διεθνούς Έκθεσης Τεχνολογίας, Τηλεπικοινωνίας και Πληροφορικής. Πολλές εταιρείες ακύρωσαν τη συμμετοχή τους και από τότε δεν ξαναήρθαν. Για την ώρα πολλοί εκθέτες δηλώνουν την ικανοποιήσή τους για την επόμενη διοργάνωση, τέλος Φεβρουαρίου του 2021 στη Βαρκελώνη.
Αντρέι Σοκολόφ, Εμίλιο Ράπολντ / dpa
Επιμέλεια: Ειρήνη Αναστασοπούλου
</doc>
<doc docid='dw_52339943' lang='ell' type='mono' source='https://www.dw.com/el/el/η-εε-θωρακίζεται-κατά-του-κορωνοϊού/a-52339943' term='κορωνοϊός'>
Στην αίθουσα διαχείρισης κρίσεων της ΕΕ στις Βρυξέλλες ο αρμόδιος επίτροπος Γιάνεζ Λέναρτσικ στέκεται μπροστά σε γιγαντοοθόνη, που αποτυπώνει στο χάρτη τα κρούσματα του κορωνοϊού. Υπό κανονικές συνθήκες η οθόνη χρησιμοποιείται για την παρακολούθηση δασικών πυρκαγιών, πλημμυρών και άλλων φυσικών καταστροφών στην Ευρώπη. Μέχρι σήμερα έχουν καταγραφεί 37 κρούσματα του ιού σε ολόκληρη την ευρωπαϊκή επικράτεια. Τα περισσότερα, 14 στο σύνολό τους, στη Γερμανία. Στη δεύτερη θέση έρχεται η Γαλλία με 11. Το ενδεχόμενο προσβολής από τον ιό κρίνεται ως «εξαιρετικά περιορισμένο» από το Ευρωπαϊκό Κέντρο Πρόληψης κα Ελέγχου Νόσων ECDC στη Στοκχόλμη.
Ο επίτροπος διαχείρισης κρίσεων ωστόσο εκτιμά ότι «πριν βελτιωθεί, η κατάσταση θα επιδεινωθεί». Με άλλα λόγια τα δύσκολα έρχονται. Σχεδόν 500 πολίτες της ΕΕ έχουν επιστρέψει τις τελευταίες μέρες με ειδικά αεροσκάφη από την Κίνα στις πατρίδες τους, όπου για 14 μέρες ζουν σε καραντίνα. Όλες οι πτήσεις επαναπατρισμού συντονίστηκαν από τις Βρυξέλλες. Στο ερώτημα αν θα έπρεπε να περιοριστούν ακόμα περισσότερο οι αεροπορικές συνδέσεις μεταξύ ΕΕ και Κίνας ο σλοβένος επίτροπος Γιάνεζ Λέναρτσικ παραπέμπει στην αρμοδιότητα των 27 χωρών-μελών και ανακοινώνει ότι την Πέμπτη θα συναντηθεί με τους υπουργούς Υγείας της ΕΕ για να μιλήσουν για τον κορωνοϊό. Στην DW ωστόσο δηλώνει ότι δεν γνωρίζει τίποτα για λήψη συγκεκριμένων μέτρων. Μέχρι στιγμής πάντως οι αεροπορικές εταιρίες Lufthansa, Britisch Airways, Air France, KLM, Swiss, Austrian Airlines Finnair, SAS  και Iberia έχουν αναστείλει τις πτήσεις τους προς την Κίνα μέχρι το Μάρτιο. Μόνο η Ιταλία έχει απαγορεύσει όλες τις πτήσεις από και προς την Κίνα για προληπτικούς λόγους.
Καλή συνεργασία με τις κινεζικές αρχές
Γιάνεζ Λέναρτσικ: «Πριν βελτιωθεί, η κατάσταση θα επιδεινωθεί»
Για την αντιμετώπιση του ιού το Πεκίνο έχει ζητήσει βοήθεια από την ΕΕ. Μέσα στο επόμενο διάστημα θα αποσταλούν χειρουργικές μάσκες, γάντια μιας χρήσης και προστατευτικές ενδυμασίες, ανακοίνωσε η Κομισιόν. Ήδη Γερμανία και Γαλλία έχουν στείλει στη Κίνα προστατευτικό εξοπλισμό. Ο επίτροπος Γιάνεζ Λέναρτσικ εκτιμά ότι η επιδημία του κορωνοϊού έχει επιπτώσεις τόσο στην κινεζική, όσο και τη παγκόσμια οικονομία. «Σημαντικότερη από τις οικονομικές επιπτώσεις, οι οποίες δεν πρέπει να υποτιμώνται, είναι όμως τώρα η δημόσια υγεία», δηλώνει ο αρμόδιος επίτροπος και ανακοινώνει ότι η Κομισιόν θα ενισχύσει με 10 εκατομμύρια ευρώ τις έρευνες για την παρασκευή εμβολίου κατά του κορωνοϊού.
Σύμφωνα με τη Κομισιόν ο μηχανισμός διαχείρισης και αντιμετώπισης κρίσεων της ΕΕ βρίσκεται πλέον σε πλήρη λειτουργία. Σε περίπτωση που χρειαστεί, κάθε χώρα που συμμετέχει μπορεί πλέον να ζητήσει βοήθεια. Εκτός από τις χώρες-μέλη της ΕΕ στο μηχανισμό διαχείρισης και αντιμετώπισης κρίσεων συμμετέχουν Ισλανδία και Νορβηγία, αλλά και υποψήφιες προς ένταξη χώρες, όπως η Βόρεια Μακεδονία, η Σερβία, το Μαυροβούνιο και η Τουρκία. Ο Γιάνεζ Λέναρτσικ πάντως δεν αμφισβητεί τα στοιχεία για κρούσματα και θανάτους που λαμβάνει η Κομισιόν από τις κινεζικές αρχές. «Από τότε που η παγκόσμια κοινότητα πληροφορήθηκε το ξέσπασμα της επιδημίας η συνεργασία μεταξύ Ευρωπαϊκής Επιτροπής και Πεκίνου είναι καλή».
Μπερντ Ρίγκερντ, Βρυξέλλες
Επιμέλεια: Στέφανος Γεωργακόπουλος
</doc>
<doc docid='dw_52332958' lang='ell' type='mono' source='https://www.dw.com/el/el/με-λιγοστούς-τουρίστες-το-φετινό-καρναβάλι-της-βενετίας/a-52332958' term='κορωνοϊός'>
Η 12η Νοεμβρίου θα μείνει βαθιά χαραγμένη στη μνήμη των Βενετσιάνων. Ήταν η μέρα που η πόλη-αριστούργημα της μεσαιωνικής αρχιτεκτονικής τέχνης παραδόθηκε στις χειρότερες πλημμύρες των τελευταίων 50 ετών. Σημαντικές ζημίες υπέστη ακόμη και το σήμα-κατατεθέν της, η Πλατεία του Αγίου Μάρκου, ένα από τα πιο γνωστά και πολυσύχναστα μέρη της Βενετίας.
Τρεις μήνες μετά οι ζημιές δεν είναι φυσικά εμφανείς. Εντούτοις, παρότι τα κτίρια έχουν στεγνώσει, το θαλασσινό νερό αφήνει πίσω του αλάτι, το οποίο αρχίζει το καταστροφικό «διαβρωτικό» του έργο. «Σε έναν σεισμό βλέπεις αμέσως τις ζημιές. Στην προκειμένη περίπτωση πρόκειται για μια εσπευσμένη γήρανση», επισημαίνει ο Πιερπάολο Καμποστρίνι, επικεφαλής συντήρησης στον Καθεδρικό του Αγίου Μάρκου. «Είναι σαν μια ηλικιωμένη γυναίκα να παίρνει πάνω της αίφνης άλλα 50 χρόνια».
Καταστροφικός Δεκέμβρης
Το καρναβάλι ξεκίνησε
Τρεις μήνες μετά ο δημοφιλής τουριστικός προορισμός δεν φαίνεται να έχει συνέλθει. Ακόμη και το ξακουστό Carnevale di Venezia, που ξεκίνησε επίσημα το περασμένο Σάββατο, δεν φαίνεται πλέον αρκετό για να φέρει τις μάζες των τουριστών πίσω στη Βενετία. Πολλά ξενοδοχεία και καταλύματα παραμένουν άδεια. «Ένας φίλος μου δουλεύει σε γνωστό ξενοδοχείο και μου είπε ότι η πληρότητα βρίσκεται μόλις στο 25%», διηγείται ένας γονδολιέρης, σημειώνοντας: «Η Βενετία είναι άδεια».
«Είχαμε έναν καταστροφικό Δεκέμβριο και μια ελαφρά άνοδο τις μέρες της Πρωτοχρονιάς», λέει η Πάολα Μαρ, εντεταλμένη της Βενετίας για τον Τουρισμό. Και παρότι αναμένεται και πάλι μια σχετική αύξηση τις μέρες του καρναβαλιού που διαρκεί μέχρι τις 25 Φεβρουαρίου, «ο Μάρτιος θα είναι και πάλι πολύ ήσυχος».
Και αυτό διότι στις πλημμύρες ήρθε να προστεθεί και ο νέος κορωνοϊός που κρατά μακριά από την Ευρώπη -αλλά και άλλους προορισμούς- τους Κινέζους. Οι περισσότεροι επισκέπτες της Βενετίας εξακολουθούν να είναι βέβαια Ευρωπαίοι και Αμερικανοί.
Ο παράγοντας των fake news
Οι συνολικές ζημίες των πλημμυρών ξεπέρασαν το ένα δις ευρώ
Στη μείωση της τουριστικής κίνησης συνέβαλαν σημαντικά και οι ψευδείς ειδήσεις. «Στην Ινδία μερικοί πίστευαν ότι είχαμε 250 νεκρούς από τις πλημμύρες», λέει η Πάολα Μαρ. Σύμφωνα με την ίδια, εκείνο το διάστημα πολλοί νόμιζαν ότι όλη η πόλη είχε βυθιστεί στο νερό. Στην πραγματικότητα όμως τα νερά είχαν υποχωρήσει μετά από μερικές μόνον ώρες.
Ξενοδόχοι κάνουν λόγο για αδικαιολόγητο φόβο και πανικό των τουριστών. Μετά τις πλημμύρες δέχονταν τηλεφωνήματα έντρομων επισκεπτών που ρωτούσαν εάν η πόλη είναι επικίνδυνη για τα παιδιά τους.
Οι εικόνες των πλημμυρών δημιούργησαν τη λανθασμένη εντύπωση ότι όλη η Βενετία είχε καταστραφεί, αναφέρει ο Σύνδεσμος Ξενοδόχων της πόλης. Η οικονομική καταστροφή είναι όμως πραγματική. Η πόλη υπολογίζει τις συνολικές ζημίες των πλημμυρών σε τουλάχιστον ένα δις. ευρώ.
Νέος φόρος από το καλοκαίρι
Η συνήθης εικόνα στη Βενετία
Και έτσι υπάρχει πλέον το εξής παράδοξο: η πόλη που μέχρι πρότινος «βούλιαζε» από τουρίστες, απευθύνει τώρα έκκληση προς τους τουρίστες να την επισκεφτούν. Οι δε ξενοδόχοι καλούν τους δημοσιογράφους στο εξωτερικό να συμβάλουν στην αποκατάσταση της αλήθειας και να διορθώσουν τα περί κατεστραμμένης πόλης.
Όπως τονίζει ο δήμαρχος της Βενετίας Λουίτζι Μπρουνiάρο: «Πολλοί νομίζουν ότι έχουμε ακόμη πλημμύρες. Αλλά η Βενετία είναι τώρα ακόμη πιο ωραία». Διότι τώρα οι επισκέπτες έχουν την ευκαιρία να δουν την πόλη χωρίς τις μάζες των τουριστών που συνήθως κατακλύζουν τα μικρά σοκάκια. Εκτιμάται βέβαια ότι αυτό δεν θα διαρκέσει πολύ.
Από το ερχόμενο καλοκαίρι οπότε αναμένεται να έχει εξομαλυνθεί η κατάσταση, η Βενετία θα αρχίσει να επιβάλει μάλιστα νέο τουριστικό φόρο για την αποσυμφόρηση της πόλης. Από τον Ιούλιο όσοι τουρίστες θα επισκέπτονται αυθημερόν τη Βενετία χωρίς να διανυκτερεύουν, θα καλούνται να πληρώνουν είσοδο.
Ανέτε Ρόιτερ (dpa)
Επιμέλεια: Κώστας Συμεωνίδης
</doc>
<doc docid='dw_52288363' lang='ell' type='mono' source='https://www.dw.com/el/el/ποιος-δεν-φοβάται-τον-κορωνοϊό/a-52288363' term='κορωνοϊός'>
Στην Κίνα ανεβαίνει καθημερινά ο αριθμός των νεκρών από τον κορωνοϊό, αν και η αύξηση, παρά το ότι είναι μεγάλη, δείχνει να έχει σταθεροποιηθεί. Μέχρι το πρωί της Παρασκευής 636 Κινέζοι είχαν χάσει τη ζωή τους από τον νέο ιό ενώ τα κρούσματα ξεπερνούν τις 30.000.  Όλο και περισσότερες χώρες «απομονώνονται» από οτιδήποτε έχει να κάνει με την Κίνα, o παγκόσμιος φόβος γίνεται καθημερινά όλο και πιο ορατός και επηρεάζει όχι μόνο την καθημερινότητα αλλά και την πορεία της οικονομίας.
Και 13ο κρούσμα στη Γερμανία
Υπάλληλος των κινεζικών αερογραμμών στο αεροδρόμιο της Φρανκφούρτης
Και στη Γερμανία; Ο  πανικός που συνοδεύει συνήθως τέτοιες καταστάσεις, φαίνεται να επηρεάζει ελάχιστα έως καθόλου το θυμικό των Γερμανών. Και το πιο βασικό είναι ότι δείχνουν εμπιστοσύνη στις υπηρεσίες υγείας και τους χειρισμούς τους για την αντιμετώπιση της νέας επιδημίας. Όλα αυτά καταγράφονται σε δημοσκόπηση του ινστιτούτου infratest dimap για λογαριασμό του πρώτου καναλιού της δημόσιας τηλεόρασης ARD. Μόνο ένας στους δέκα ερωτηθέντες δηλώνει ότι του προκαλεί μεγάλο φόβο ( 7%) ή πολύ μεγάλο φόβο (3%) το ενδεχόμενο να μολυνθεί ο ίδιος ή η οικογένειά του από τον νέο ιό. Το χαρακτηριστικό είναι ότι οι πολίτες εκφράζουν μεγάλη εμπιστοσύνη στις υπηρεσίες και στις υγειονομικές δομές της χώρας τους. 4 στους 5 (ποσοστό 82%) θεωρούν ότι διατηρούν σε γενικές γραμμές τον έλεγχο της κατάστασης, ποσοστό 14% των ερωτηθέντων έχει διαφορετική άποψη και πιστεύει ακριβώς το αντίθετο. Η δημοσκόπηση έγινε την περασμένη Δευτέρα και Τρίτη (03.02 και 04.02) τηλεφωνικά σε δείγμα 1003 γερμανών πολιτών.
Τα αποτελέσματα της δημοσκόπησης ίσως να επιβεβαιώνει την ψύχραιμη στάση που επέδειξαν οι γερμανικές αρχές όταν εμφανίστηκε το πρώτο κρούσμα στη Βαυαρία. Αμέσως αναζήτησαν τη δημοσιότητα και σε συνέντευξη Τύπου έδωσαν όλες τις πληροφορίες για το πώς έφτασε ο ιός στη Γερμανία. Αλλά και ο περιορισμός μέχρι τώρα των κρουσμάτων στον κύκλο των συνεργατών της εταιρείας ανταλλακτικών αυτοκινήτων Webasto και μελών των οικογενειών τους, επιβεβαιώνει τους σωστούς χειρισμούς.
Όλη η οικογένεια σε καραντίνα
Σε καραντίνα παραμένουν οι Γερμανοί που μεταφέρθηκαν από το Γουχάν
Στη Βαυαρία έγινε γνωστό ότι ανιχνεύτηκε ο κορωνοϊός και στη σύζυγο του 38χρονου εργαζόμενου στη βαυαρική εταιρεία στον οποίο πρωτοεμφανίστηκε. Εκτός από το ζευγάρι θετικά στον ιό είναι και τα δύο από τα παιδιά τους. Το τρίτο, που είναι ακόμη βρέφος δεν έχει ακόμη μολυνθεί όπως ανέφερε ο Στέφαν Πες, διευθυντής Κλινικών της Νοτιοανατολικής Βαυαρίας. Ολόκληρη η οικογένεια βρίσκεται σε καραντίνα στην Κλινική Τροστεμπέργκερ που ανήκει στον όμιλο του Πες. ‘Ήταν επιλογή της οικογένειας να παραμείνουν όλοι μαζί. «Εξ αρχής υποθέσαμε ότι όλη η οικογένεια έχει μολυνθεί με τον νέο ιό» είπε ο Στέφεν Πε, «και σταδιακά επιβεβαιωθήκαμε. Το γεγονός ότι η μητέρα τώρα νόσησε, έχει να κάνει με το διαφορετικό χρόνο επώασης του ιού».
Αλλά και η απόφαση να μείνει το βρέφος σε καραντίνα μαζί με την οικογένεια, παρά το ό,τι δεν έχει μολυνθεί δεν ήταν εύκολη. «Αποφασίσαμε να το κάνουμε με το σκεπτικό ότι ιδιαίτερα σε αυτήν την ηλικία τα συμπτώματα είναι πολύ ελαφρά» ομολογεί ο Πες. «Σταθμίσαμε από τη μια τον χωρισμό από τους γονείς και από την άλλη την πιθανότητα ήπιας εξέλιξης της νόσου στο μωρό πάντα σε συνεργασία με τους παιδίατρους και το αποτέλεσμα μας επιβεβαίωσε». Τώρα, η πορεία υγείας της οικογένειας είναι σταθερή, τα κλινικά συμπτώματα των παιδιών είναι ελαφρά, το επιβαρυντικό για όλους όμως παραμένει η πολυήμερη καραντίνα. Η ομάδα Γερμανών που επέστρεψε με στρατιωτικό  αεροσκάφος από το Γουχάν παραμένει κι αυτή σε καραντίνα, τα κρούσματα δεν έχουν ξεπεράσει τα δύο.
Ειρήνη Αναστασοπούλου/dpa /ARD
</doc>
<doc docid='dw_52274588' lang='ell' type='mono' source='https://www.dw.com/el/el/μαρτυρία-από-γουχάν-πολύ-περισσότερα-τα-θύματα/a-52274588' term='κορωνοϊός'>
Τραγική χαρακτηρίζει την κατάσταση στην πόλη Γουχάν, την εστία της νέας επιδημίας του νέου κορωνοϊού στην Κίνα, νοσοκομειακός υπάλληλος ο οποίος μίλησε στη Deutsche Welle.
«Ασθενείς που παρουσιάζουν συμπτώματα περιμένουν συχνά ώρες μέχρι να εξεταστούν. Οι γιατροί τους συνταγογραφούν φάρμακα και στη συνέχεια τους στέλνουν σπίτι, συμβουλεύοντάς τους να μην έρχονται σε επαφή με άλλους ανθρώπους. Οι αίθουσες αναμονής είναι γεμάτες κόσμο που βήχει. Ακόμη και υγιείς άνθρωποι που μένουν για ώρα σε τέτοιους χώρους κινδυνεύουν να μολυνθούν».
Και όλα αυτά, όπως επισημαίνει ο νοσοκομειακός υπάλληλος που για ευνόητους λόγους θέλησε να διατηρήσει την ανωνυμία του, ισχύουν για τους «τυχερούς» που έχουν τη δυνατότητα πρόσβασης σε νοσοκομείο. «Συχνά τα νοσοκομεία είναι πολύ μακριά. Εάν δεν έχεις δικό σου αυτοκίνητο απομένει μόνον το ταξί και σε κάθε οικισμό επιτρέπονται μόλις δυο οχήματα. Επιπλέον μόνον λίγοι εθελοντές μεταφέρουν αρρώστους. Το τηλεφωνικό κέντρο άμεσης δράσης έχει καταρρεύσει. Οι πιο άτυχοι πρέπει να έρθουν με τα πόδια στο νοσοκομείο. Λέγεται ότι ορισμένοι έχουν πεθάνει καθ΄ οδόν».
Σταγόνα στον ωκεανό το νέο νοσοκομείο
Το αδιαχώρητο στα νοσοκομεία
Ο ίδιος αμφισβητεί τον επίσημο αριθμό θυμάτων και επιβεβαιωμένων κρουσμάτων που δημοσιεύουν κάθε τόσο οι κινεζικές αρχές: «Πιστεύω ότι υπάρχουν περισσότερα κρούσματα και νεκροί. Ακόμη και όταν η αξονική δείξει πνευμονία, δεν ακολουθούνται οι προβλεπόμενες διαδικασίες προκειμένου να εξακριβωθεί εάν πρόκειται για την ιογενή τύπου. Γιατί; Διότι οι λίστες αναμονής είναι πολύ μακρές. Όποιος όμως πεθαίνει χωρίς να έχει κάνει τις σχετικές εξετάσεις δεν καταγράφεται ως θύμα του κορωνοϊού».
Όσον αφορά την κατασκευή του νέου νοσοκομείου στη Γουχάν σε χρόνο ρεκόρ μίας μόλις εβδομάδας, ο ίδιος κάνει λόγο για σταγόνα στον ωκεανό: «Δεν φτάνουν 2.000 νέες κλίνες. Εξάλλου λείπει και εξειδικευμένο προσωπικό. Γιατροί και νοσηλευτές φτάνουν στα όριά τους, οι βάρδιες δεν βγαίνουν. Για να αντιμετωπίσεις μια πνευμονία απαιτείται μακρά νοσοκομειακή περίθαλψη».
Γουίλιαμ Γιάνγκ
Επιμέλεια: Κώστας Συμεωνίδης
</doc>
<doc docid='dw_52254638' lang='ell' type='mono' source='https://www.dw.com/el/el/ανησυχίες-για-τις-συνέπειες-του-κορωνοϊού-στον-τουρισμό/a-52254638' term='κορωνοϊός'>
Τουριστικοί πράκτορες υπογραμμίζουν ότι πρόκειται για πολύ μεγάλο ποσοστό τουριστών: μόνο τον περσινό Φεβρουάριο, οι αφίξεις από την Κίνα ήταν  πεντακόσιες χιλιάδες. Οι κινέζοι επίσης αγοράζουν το 35% του Made in Italy, κυρίως στον σημαντικότατο τομέα της παραγωγής ενδυμάτων.
Μετά την απόφαση της κυβέρνησης της Ρώμης να διακόψει τις πτήσεις από και προς την Κίνα, είναι σαφές ότι υπάρχει ορατός κίνδυνος τεράστιας οικονομικής ζημιάς.
Δεν είναι τυχαίο ότι με την όλη υπόθεση ασχολήθηκε και η ιταλική προεδρία της Δημοκρατίας. Ο πρόεδρος Ματαρέλα ευχήθηκε «οι σχέσεις των δυο χωρών να επιστρέψουν στην κανονική τους μορφή σε όλους τους τομείς». Εννοώντας προφανώς ότι και η διακοπή των αεροπορικών συνδέσεων δεν θα πρέπει να κρατήσει για υπερβολικά μεγάλο διάστημα. Άλλωστε, στην Ιταλία συνεχίζουν να φτάνουν κινέζοι  πολίτες (αν και πολλοί λιγότεροι απ΄ότι στο παρελθόν) τράνσιτ από άλλες χώρες.
Θα χαθεί η καλοκαιρινή σεζόν;
H παλιά πόλη του Πρίντεζι
Οι υπεύθυνοι των τουριστικών πρακτορείων προσθέτουν ότι οι αρνητικές συνέπειες μπορεί να είναι ακόμη ευρύτερες. Διότι και οι τουρίστες από τις Ηνωμένες Πολιτείες βλέποντας ότι η Ιταλία έχει κηρύξει εξάμηνη κατάσταση συναγερμού μπορεί να αποφασίσουν να ματαιώσουν τα ταξίδια τους στην Ρώμη, στο Μιλάνο, στη Νάπολη και σε όλες τις υπόλοιπες πόλεις της χώρας.
Υπάρχει φόβος ότι η συνολική μείωση της τουριστικής κίνησης μπορεί να διαρκέσει τουλάχιστο έξι μήνες, μέχρι το τέλος σχεδόν της θερινής σεζόν. Για τον λόγο αυτό ο Σύνδεσμος Επιχειρηματιών του Τουριστικού Τομέα, από την μία ζητά να αποφεύγονται ακρότητες και υπερβολικά υψηλοί τόνοι και από την άλλη προσβλέπει σε έμμεση κρατική στήριξη (ίσως και φοροαπαλλαγές) διότι ο εσωτερικός τουρισμός δεν μπορεί σίγουρα να καλύψει τα τεράστια, χαμένα έσοδα των επόμενων μηνών.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52250305' lang='ell' type='mono' source='https://www.dw.com/el/el/κορωνοϊός-εντείνεται-η-δυσαρέσκεια-έναντι-των-αρχών/a-52250305' term='κορωνοϊός'>
«Μην εφησυχάζεις. Μην πανικοβάλλεσαι. Να φοράς μάσκα. Μην αγγίζεις τα πάντα. Να αερίζεις τακτικά. Πήγαινε στο γιατρό εάν έχεις πυρετό». Το μήνυμα αυτό που έχει στόχο να καθησυχάζει τους πολίτες ακούγεται αυτές τις μέρες στην Κίνα αντί του κλασικού ήχου αναμονής στο τηλέφωνο. Σε πολλά τμήματα της χώρας όμως η κατάσταση είναι κάθε άλλο παρά ήρεμη.
Στην επαρχία Χουμπέι όπου πρωτοεμφανίστηκε ο νέος κορωνοϊός η κατάσταση είναι εν μέρει τραγική. Οι άνθρωποι κάνουν λόγο για καθημερινό ρατσισμό που υφίστανται από γείτονες, συναδέλφους στο χώρο εργασίας αλλά και από τις ίδιες τις αρχές. Οι διακρίσεις είναι ιδιαίτερα εμφανείς και στη συστηματική απομόνωση στην οποία έχουν υποβληθεί εδώ και μια περίπου εβδομάδα περί τα 50 εκατομμύρια ανθρώπων στην Χουμπέι. Σε ορισμένες περιοχές ακούγεται ότι οι αρχές έχουν ζητήσει από οικογένειες να υποδείξουν ονομαστικά ένα μέλος τους στα οποία δίνεται το δικαίωμα να εγκαταλείπουν το σπίτι, για να πάνε, για παράδειγμα, για ψώνια.
Πόλη-φάντασμα η Γουχάν
Διεθνείς οργανώσεις αρωγής, όπως το Παρατηρητήριο Ανθρωπίνων Δικαιωμάτων (Human Rights Watch) επικρίνουν τα σκληρά μέτρα που έχουν επιβάλει οι κινεζικές αρχές στο πλαίσιο της καραντίνας στην οποία έχουν θέσει ουσιαστικά όλη την επαρχία.
«Ιστορίες επιτυχίας»
Στα κρατικά μέσα ενημέρωσης οι πτυχές αυτές δεν παίζουν τον παραμικρό ρόλο. Ούτε οι τεράστιες ελλείψεις σε γιατρούς και νοσοκομειακές κλίνες. Αντί αυτών διαδίδουν μηνύματα ενότητας και σύμπνοιας, παρουσιάζοντας τη μάχη κατά της ιογενούς πνευμονίας ως εθνικό καθήκον. Τα μηνύματα αυτά συνοδεύονται αδιάκοπα από δήθεν τεράστιες ιστορίες επιτυχίας, όπως την κατασκευή του νέου νοσοκομείου στη Γιουχάν που ολοκληρώθηκε εντός μιας μόλις εβδομάδας. Οι αρχές αποσιωπούν βέβαια ότι εδώ και χρόνια επενδύουν εν γένει ελάχιστα στην ιατροφαρμακευτική περίθαλψη και τις νοσοκομειακές υποδομές.
Αυτή ακριβώς η κατάσταση αρχίζει να προκαλεί όλο και μεγαλύτερη δυσαρέσκεια στην Κίνα. Ο αριθμός αρνητικών αναρτήσεων στα μέσα κοινωνικής δικτύωσης είναι μεγαλύτερος από ποτέ. Ανάλογη είναι βέβαια και η αντίδραση της κομμουνιστικής ηγεσίας που συνεχίζει να μπλοκάρει και να σβήνει επικριτικά σχόλια.
«Σβήσε την ανάρτηση και ζήτα συγνώμη»
Το νέο νοσοκομείο στη Γουχάν χτίστηκε εντός μιας εβδομάδας
Τις τελευταίες μέρες έκανε την εμφάνισή του σε κινεζικά κοινωνικά δίκτυα ένα βίντεο από έφοδο που πραγματοποίησαν αστυνομικοί σε ένα διαμέρισμα στη νότια Κίνα και όπου ένας εξ΄αυτών εμφανίζεται να λέει στη γυναίκα που άνοιξε την πόρτα: «Δεν επιτρέπεται να διαδίδετε ανεπιβεβαίωτες πληροφορίες για την επιδημία του κορωνοϊού. Σβήστε την ανάρτηση και ζητήστε επίσημα συγνώμη…».
Αξιοσημείωτο είναι το γεγονός ότι το βίντεο εξακολουθεί να είναι προσβάσιμο και δεν έχει διαγραφεί από τις αρχές. Δυο εν προκειμένω είναι τα ενδεχόμενα σύμφωνα με αναλυτές: είτε οι αρχές κάνουν συνειδητά τα στραβά μάτια για να εκφραστεί και έτσι να περιοριστεί η οργή είτε απλώς δεν προλαβαίνουν να τα σβήνουν. Η αλήθεια βρίσκεται μάλλον κάπου στη μέση.
Στέφεν Βούρτσελ (SWR, Σανγκάη)
Επιμέλεια: Κώστας Συμεωνίδης
</doc>
<doc docid='dw_52231970' lang='ell' type='mono' source='https://www.dw.com/el/el/πρόσφυγες-και-κορωνοϊός-στην-ιταλία/a-52231970' term='κορωνοϊός'>
Διέσωσε συνολικά τριακόσιους εξήντα τρεις μετανάστες και πρόσφυγες που τώρα αναμένεται να ανακατανεμηθούν σε σειρά ευρωπαϊκών χωρών.
Η Ιταλία άνοιξε και πάλι τα λιμάνια της αλλά οι νόμοι που είχε επιβάλει ο γραμματέας της Λέγκα, Ματέο Σαλβίνι επισήμως είναι ακόμη σε ισχύ. Η κυβερνητική συμμαχία Πέντε Αστέρων και του κεντροαριστερού Δημοκρατικού Κόμματος δεν έχει ακόμη καταφέρει να συμφωνήσει προς ποια ακριβώς κατεύθυνση θα πρέπει να αλλάξουν. Οι «πεντάστεροι» θέλουν να διατηρήσουν μια σχετική αυστηρότητα ενώ η κεντροαριστερά πιέζει για την επιστροφή στο καθεστώς που ίσχυε μέχρι το 2018.
Η κατάσταση συναγερμού στην οποία έχει κηρυχθεί η Ιταλία για τους επόμενους έξι μήνες πάντως με στόχο την αντιμετώπιση του κορωνοϊού, ενδέχεται να έχει συνέπειες και στο μεταναστευτικό. Όπως ανακοινώθηκε, μπορεί να αρχίσουν να πραγματοποιούνται εξετάσεις σε μετανάστες και πρόσφυγες που φθάνουν τόσο  με πλοία όσο και με πτήσεις ανθρωπιστικού χαρακτήρα.
Σύγκρουση Σαλβίνι με τη δικαιοσύνη
O γραμματέας της Λέγκα Ματτέο  Σαλβίνι
Όσο για τον γραμματέα της Λέγκα Ματτέο  Σαλβίνι,  η σύγκρουσή του με τους δικαστικούς συνεχίζεται: η εισαγγελία του Παλέρμο ζητά νέα του παραπομπή σε δίκη, με την κατηγορία ότι το περασμένο καλοκαίρι  στέρησε επί δέκα ημέρες την ατομική ελευθερία σε εκατόν εξήντα τέσσερις μετανάστες και πρόσφυγες. Επέβαιναν στο πλοίο Open Arms και ο Σαλβίνι, ως υπουργός Εσωτερικών  τους υποχρέωσε να μείνουν επί δέκα ημέρες μέσα στο σκάφος,  μπροστά από το νησί της Λαμπεντούζα, μέχρι να δώσει το αναγκαίο «πράσινο φως» για την αποβίβασή τους.
«Ήταν μια πράξη που αφορούσε την λειτουργία όλου του κρατικού μηχανισμού και όχι απλά και μόνο πολιτικού περιεχομένου», λένε οι ιταλοί δικαστικοί, οι οποίοι επαναλαμβάνουν ότι «η παροχή βοήθειας σε μετανάστες και πρόσφυγες που κινδυνεύουν να πνιγούν, παραμένει υποχρεωτική. Kαι κάθε νόμος ο οποίος υποστηρίζει το αντίθετο, δεν πρέπει να εφαρμόζεται».
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52225243' lang='ell' type='mono' source='https://www.dw.com/el/el/κορωνοϊός-στα-επτά-τα-κρούσματα-στη-γερμανία/a-52225243' term='κορωνοϊός'>
Γύρω στις 4 μ.μ. (ελληνική ώρα) αναμένεται να προσγειωθεί στη Φρανκφούρτη αεροσκάφος της γερμανικής πολεμικής αεροπορίας ερχόμενο από την Κίνα με 128 επιβάτες. Οι 102 είναι Γερμανοί και υπόλοιποι πολίτες άλλων εθνικοτήτων. Πρόκειται για άτομα από την περιοχή Γουχάν όπου εμφανίστηκε για πρώτη φορά ο κορωνοϊός. Σύμφωνα με πληροφορία της κυριακάτικης Bild το αεροσκάφος δεν πρόκειται να πραγματοποιήσει την προγραμματισμένη ενδιάμεση στάση στη Μόσχα. Οι ρωσικές αρχές αρνήθηκαν την προσγείωση με την αιτιολογία τις «έλλειψης ικανοτήτων». Ο ανεφοδιασμός με καύσιμα και η αλλαγή του ιπτάμενου προσωπικού θα γίνει τώρα στο Ελσίνκι.
Μετά την προσγείωση του αεροσκάφους στη Φρανκφούρτη οι επιβάτες θα υποβληθούν σε ιατρικές εξετάσεις. Σε περίπτωση που οι γιατροί διαπιστώσουν σε κάποιον ενδείξεις της νόσου, το άτομο θα σταλεί στην πανεπιστημιακή κλινική Φρανκφούρτης. Οι άλλοι θα μεταφερθούν σε στρατώνα του γερμανικού στρατού όπου θα μπουν για προληπτικούς λόγους για δύο εβδομάδες σε καραντίνα.
Χιλιάδες πεθαίνουν κάθε χρόνο από γρίπη
Πυρετώδεις έρευνες για ένα εμβόλιο κατά του κορωνοϊού
Στη Γερμανία τα επιβεβαιωμένα κρούσματα του κορωνοϊού έχουν αυξηθεί πλέον σε επτά, ανάμεσα στα οποία και ένα παιδί. Εκτός από τα έξι κρούσματα στη Βαυαρία, οι ισπανικές αρχές εντόπισαν πριν λίγες ώρες στο νησί Λα Γκομέρα έναν Γερμανό, ο οποίο όμως είχε επαφές με ένα από τα επτά άτομα που έχουν προσβληθεί από τον ιό στη Βαυαρία.
Στο μεταξύ η γερμανική κυβέρνηση προσπαθεί να καθησυχάσει όσους πολίτες ανησυχούν για την εξάπλωση της επιδημίας. Ενώ εξέφρασε κατανόηση για αυτές τις ανησυχίες η υπουργός Έρευνας Άνγια Κάρλιτσεκ συνέστησε ψυχραιμία. Σε πολλά ερευνητικά κέντρα σε όλο τον κόσμο καταβάλλονται προσπάθειες προκειμένου να αναπτυχθεί εμβόλιο ενάντια στον κορωνοϊό. Όπως δήλωσε ακόμη, «θα πρέπει να επικεντρωθούμε στα επιστημονικά δεδομένα».
Ειδικοί επί του θέματος επισημαίνουν ότι τα άτομα που πεθαίνουν στη Γερμανία κάθε χρόνο από γρίπη ανέρχονται σε χιλιάδες με αποκορύφωμα το χειμώνα 2017/18 όπου 25.000 ασθενείς έχασαν τη ζωή τους.
Παναγιώτης Κουπαράνης, Βερολίνο
</doc>
<doc docid='dw_52215202' lang='ell' type='mono' source='https://www.dw.com/el/el/κορωνοϊός-σε-κατάσταση-συναγερμού-η-ιταλία/a-52215202' term='κορωνοϊός'>
Η Ιταλία ρίχνεται στη μάχη κατά του κορωνοϊού. Ο πρωθυπουργός Τζουζέπε Κόντε επιβεβαίωσε, χθες, ότι δυο κινέζοι τουρίστες που εισήχθησαν στο νοσοκομείο Σπαλαντσάνι της Ρώμης έχουν προσβληθεί από τον ιό. Άλλοι δεκαοκτώ τουρίστες που ήταν μαζί τους υποβάλλονται σε νέες εξετάσεις για να εξακριβωθεί η κατάσταση της υγείας τους. Εκτός από την Ρώμη οι δυο ασθενείς είχαν μεταβεί και στο Σορέντο, της Κάτω Ιταλίας, αλλά οι γιατροί εκτιμούν ότι πιθανότατα δεν μετέδωσαν την ασθένεια σε άλλους ανθρώπους.
Το πρωί συνεδρίασε το υπουργικό συμβούλιο της κυβέρνησης Κόντε και αποφάσισε να κηρύξει τη χώρα σε κατάσταση συναγερμού για τους επόμενους έξι μήνες. Προβλέπεται στενότατη συνεργασία της Πολιτικής Προστασίας, του υπουργείου Υγείας και της προεδρίας της κυβέρνησης.
Η Ιταλία είναι επίσης η πρώτη χώρα της Ευρωπαϊκής Ένωσης, η οποία με πρωθυπουργική απόφαση διακόπτει τις αεροπορικές συνδέσεις της με την Κίνα.
Διακόπτονται όλες οι πτήσεις από και προς τη Κίνα
Το αεροδρόμιο της Ρώμης Φιουμιτσίνο
Σήμερα προσγειώνονται στο αεροδρόμιο της Ρώμης Φιουμιτσίνο τα τελευταία πέντε αεροσκάφη προερχόμενα από κινεζικές πόλεις. Περίπου χίλιοι επιβάτες υποβλήθηκαν ήδη στις προβλεπόμενες εξετάσεις και έως τώρα δεν διαπιστώθηκε τίποτα το ανησυχητικό.
Όπως μεταδίδει η ιταλική δημόσια τηλεόραση Rai, είναι πιθανό να μην μπορέσουν, όλοι οι κινέζοι τουρίστες που βρίσκονται στην Ιταλία, να καταφέρουν να επιστρέψουν στην χώρα τους, διότι μέχρι το βράδυ θα αναχωρήσουν μόνον άλλα δυο αεροπλάνα.
Στο μεταξύ, η πτήση που οργανώθηκε από το ιταλικό υπουργείο Άμυνας και θα μεταφέρει 60 ιταλούς τουρίστες και κατοίκους από την Γιουχάν θα φτάσει στην Ιταλία την Κυριακή. Πολλοί Ιταλοί αποφάσισαν, τελικά, να μην εγκαταλείψουν την περιοχή στην οποία πρωτοεμφανίστηκε ο κορωνοϊός.
Σε ότι αφορά τις κινεζικές επιχειρήσεις στην Ιταλία παρά τις εκκλήσεις να αποφευχθεί αδικαιολόγητος πανικός, η μείωση του τζίρου τους αγγίζει, τις ημέρες αυτές, ακόμη και το 80%.
Θεόδωρος Ανδρεάδης Συγγελλάκης, Ρώμη
</doc>
<doc docid='dw_52212394' lang='ell' type='mono' source='https://www.dw.com/el/el/νέο-κρούσμα-κορωνοϊού-στη-βαυαρία/a-52212394' term='κορωνοϊός'>
Το πέμπτο κρούσμα του νέου κορωνοϊού μετρά πλέον η Γερμανία. Πρόκειται και πάλι για συνεργάτη της ίδιας εταιρίας (Webasto στη βόρεια Βαυαρία) όπου είχε καταγραφεί την Τρίτη και το πρώτο περιστατικό στη Γερμανία και ο οποίος είχε μολυνθεί από κινέζα συνάδελφο. Η τελευταία βρισκόταν στη Βαυαρία προ 10ημέρου για ένα εταιρικό σεμινάριο αφού προηγουμένως είχε επισκεφτεί τους γονείς της στο Γουχάν, την εστία της επιδημίας του νέου κορωνοϊού στην Κίνα.
Οι βαυαρικές αρχές βρίσκονται τώρα σε αναζήτηση περαιτέρω ατόμων που έχουν έρθει πιθανότατα σε επαφή με τους πέντε. Μέχρι στιγμής ο κύκλος αυτός έχει περιοριστεί στα 110 περίπου άτομα, οι οποίοι και υποβάλλονται σε εξετάσεις. Τα αποτελέσματα αναμένονται κατά τη διάρκεια της ημέρας.
Παγκόσμιος συναγερμός
Ο επικεφαλής του ΠΟΥ Γκεμπρεγέσους
Για το νέο περιστατικό δεν υπάρχουν περισσότερες πληροφορίες ως προς την ταυτότητα του ασθενούς. Όσον αφορά δε τα τέσσερα πρώτα επιβεβαιωμένα κρούσματα, τρεις άνδρες και μια γυναίκα, η κατάσταση της υγείας τους βαίνει άκρως σταθερή και ικανοποιητική αφού, σύμφωνα με τους γιατρούς, δεν παρουσιάζουν πλέον κανένα απολύτως σύμπτωμα της ιογενούς πνευμονίας.
Εν τω μεταξύ παγκόσμιο συναγερμό που συνεπάγεται τη λήψη άμεσων μέτρων για τον περιορισμό της εξάπλωσης του ιού κήρυξε τελικά χθες η επιτροπή έκτακτης ανάγκης της Παγκόσμιας Οργάνωσης Υγείας με αφορμή την ραγδαία αύξηση των κρουσμάτων. Στην Κίνα ο αριθμός των θυμάτων αυξήθηκε δραματικά στα 213 ενώ των επιβεβαιωμένων κρουσμάτων στα 9.692. Σε παγκόσμιο επίπεδο καταγράφονται πλέον πάνω από 100 επιβεβαιωμένα κρούσματα σε περίπου 20 χώρες.
Κώστας Συμεωνίδης (dpa, Spiegel.de)
</doc>
<doc docid='dw_52184874' lang='ell' type='mono' source='https://www.dw.com/el/el/νέα-κρούσματα-κορωνοϊού-στη-γερμανία/a-52184874' term='κορωνοϊός'>
Στη Βαυαρία καταγράφηκαν τρία νέα κρούσματα του νέου κορωνοϊού, ανεβάζοντας στα τέσσερα τον μέχρι στιγμής αριθμό των επιβεβαιωμένων περιστατικών. Σημειώνεται ότι ο πρώτος είχε μολυνθεί από κινέζα συνάδελφό του η οποία είχε επισκεφτεί πριν από μια περίπου εβδομάδα τη Γερμανία για μετεκπαίδευση.
Οι γερμανικές αρχές βρίσκονται τώρα σε αναζήτηση περαιτέρω ατόμων που ήρθαν πιθανότατα σε επαφή μαζί της κατά τη διάρκεια της τετραήμερης παραμονής της. Η Κινέζα προέρχεται μεν από τη Σαγκάη, ωστόσο λίγες μέρες πριν αναχωρήσει για τη Γερμανία είχε επισκεφτεί τους γονείς της στην επαρχία Γουχάν που θεωρείται η εστία της επιδημίας της ιογενούς πνευμονίας.
Εξαντλήθηκαν οι χειρουργικές μάσκες
Τα κεντρικά της Webasto στο Στόκντορφ (κοντά στο Μόναχο)
Ο 33χρονος στον οποίο μετέδωσε τον ιό φέρεται να είχε από την πλευρά του επαφή με τουλάχιστον άλλους 40 συναδέλφους του στην εταιρία, αφού μέχρι και προχτές Δευτέρα προσερχόταν κανονικά στο γραφείο του παρότι είχε εμφανίσει συμπτώματα γρίπης. Όλοι αυτοί υποβάλλονται τώρα σε εξετάσεις για να διαπιστωθεί εάν έχουν επίσης μολυνθεί. Στα κεντρικά γραφεία της εταιρίας Webasto της βόρειας Βαυαρίας όπου καταγράφηκαν όλα τα προαναφερθέντα κρούσματα εργάζονται συνολικά πάνω από 1.000 άνθρωποι.
Αξίζει να σημειωθεί ότι σε πολλά φαρμακεία της Βαυαρίας οι χειρουργικές μάσκες έχουν εξαντληθεί, παρότι, όπως επισημαίνουν οι γιατροί, δεν ενδείκνυνται για προστασία από τον ιό.
Ύποπτα περιστατικά και εκτός Βαυαρίας
Η επαρχία Γουχάν θεωρείται η εστία της επιδημίας της ιογενούς πνευμονίας
Την ίδια ώρα δημοσιογραφικές πληροφορίες κάνουν λόγο για δυο άτομα που έχουν «πιθανότατα μολυνθεί» στη Βρέμη. Τα αποτελέσματα των σχετικών εξετάσεων αναμένονται κατά τη διάρκεια της ημέρας. Επίσης, στο κρατίδιο της Κάτω Σαξονίας έχουν καταγραφεί 10 ύποπτα περιστατικά. Πρόκειται για περιπτώσεις ασθενών που παρουσιάζουν συμπτώματα της ιογενούς πνευμονίας και οι οποίοι επισκέφτηκαν πρόσφατα την Κίνα.
Εν τω μεταξύ αναβλήθηκε εκ νέου η μεταφορά 90 περίπου γερμανών υπηκόων από την ζώνη υψηλού κινδύνου της Κίνας στη Γερμανία. Το αεροσκάφος της γερμανικής πολεμικής αεροπορίας που επρόκειτο να παραλάβει τους Γερμανούς από τη Γουχάν δεν απογειώθηκε τελικά σήμερα όπως ήταν προγραμματισμένο. Σύμφωνα με την Bild η πτήση μετατέθηκε για την ερχόμενη Παρασκευή. Η μεταφορά τους φαίνεται να καθυστερεί επειδή εκκρεμούν οι σχετικές άδειες από τις κινεζικές αρχές ενώ δεν έχει επίσης διευκρινιστεί πού θα μεταφερθούν οι 90 Γερμανοί όταν φτάσουν στη Γερμανία.
Κώστας Συμεωνίδης (dpa, Bild.de)
Eπιστήμονες βρίσκονται ήδη στη φάση εξέλιξης ενός εμβολίου κατά του θανατηφόρου κοροναϊού. Ωστόσο η διαδικασία ενδέχεται να πάρει μήνες, δεδομένου ότι τα τεστ μπορούν να ξεκινήσουν το γρηγορότερο μετά από τρεις μήνες. (29.01.2020)
</doc>
<doc docid='dw_52171578' lang='ell' type='mono' source='https://www.dw.com/el/el/και-στη-γερμανία-ο-νέος-κορωνοϊός/a-52171578' term='κορωνοϊός'>
Χθες αργά το βράδυ επιβεβαιώθηκε και το πρώτο κρούσμα κορωνοϊού και στη Γερμανία, συγκεκριμένα στην περιοχή Στάρνμπεργκ, 30 χιλιόμετρα από το Μόναχο. Πρόκειται για έναν άνδρα 33 χρονών, ο οποίος μολύνθηκε με τον νέο ιό από συνάδελφό του από την Κίνα. Ο άνδρας εργάζεται στα κεντρικά γραφεία της εταιρείας προμήθειας εξαρτημάτων αυτοκινήτων Webastο με έδρα το Στοκντόρφ κοντά στο Μόναχο.
Καλή κλινική εικόνα
Το νοσοκομείο Σβάμπινγκ του Μονάχου όπου βρίσκεται σε καραντίνα ο 33χρονος άνδρας
Όπως ανέφερε στη συνέντευξη Τύπου στο βαυαρικό υπουργείο Υγείας, ο Αντρέας Τσοπφ, επικεφαλής της Υπηρεσίας Υγείας Βαυαρίας, τον ιό στη Γερμανία έφερε κινέζα συνεργάτιδα της εταιρείας, η οποία ήρθε σε επαφή με εργαζόμενους χωρίς όμως η ίδια να παρουσιάζει συμπτώματα ερχόμενη στη Γερμανία. Συμπτώματα όμως παρουσίασε όταν επέστρεψε στη χώρα της. Γεγονός που σημαίνει ότι πρόκειται για το πρώτο κορούσμα μετάδοσης του ιού από άνθρωπο σε άνθρωπο εκτός Ασίας. Οι αρχές προσπαθούν τώρα να εντοπίσουν τους ανθρώπους τόσο από το εργασιακό όσο και από το οικογενειακό περιβάλλον που ήρθαν σε επαφή με τη συνεργάτιδα από την Κίνα. Ο 33χρονος άνδρας που νοσηλεύεται σε καραντίνα στο νοσοκομείο Σβάμπινγκ του Μονάχου και η κλινική του κατάσταση είναι καλή. «Χθες το μεσημέρι ήταν στη δουλειά του» είπε ο Τσοπφ. Υπολογίζεται ότι πρόκειται συνολικά για ένα κύκλο 40 ανθρώπων. «Ο αριθμός μπορεί να αυξηθεί» είπε ο Μάρτιν Χοχ, επικεφαλής της Επιδημειολογικής Ομάδας Task Force ενώ ο Αντρέας Τσοπφ δεν απέκλεισε το ενδεχόμενο ένας εκ των ανθρώπων αυτών να παρουσιάσει συμπτώματα.
Σε δηλώσεις του ο γερμανός υπουργός Υγείας Γενς Σπαν τόνισε, ότι παρά την εμφάνιση του πρώτου κρούσματος στη χώρα, η Γερμανία έχει λάβει πολύ καλά μέτρα. «Το περιστατικό στη Βαυαρία δείχνει ότι είμαστε πολύ καλά προετοιμασμένοι. Ο κίνδυνος για τη δημόσια υγεία στη Γερμανία παραμένει χαμηλός σύμφωνα με εκτιμήσεις του Ινστιτούτου Ρόμπερτ Κοχ (RKI). Ήταν αναμενόμενο να κάνει την εμφάνισή του και στη Γερμανία ο νέος κορωνοϊός» υπογράμμισε ο Χριστιανοδημοκράτης πολιτικός.
Μετακίνηση Γερμανών πολιτών από την περιοχή του Βουχάν
Τεράστιο το ενδιαφέρον των ΜΜΕ στη συνέντευξη τύπου στο βαυαρικό υπουργείο Υγείας
Στο μεταξύ, σύμφωνα με πληροφορίες του Spiegel, η γερμανική κυβέρνηση ετοιμάζεται να δώσει εντολή να μεταφερθούν πολίτες που βρίσκονται στην περιοχή του Βουχάν όπου πρωτοεμφανίστηκε ο νέος ιός. Η μεταφορά των πολιτών πρόκειται να γίνει με στρατιωτικό αεροσκάφος, το οποίο αναμένεται να απογειωθεί Τετάρτη ή Πέμπτη για την Κίνα για να επαναπατρίσει 90 Γερμανούς. Η επιχείρηση σχεδιάστηκε το περασμένο Σαββατοκύριακο και θα χρησιμοποιηθεί μόνο ένα αεροσκάφος της Luftwaffe επειδή ανάμεσα στους Γερμανούς δεν υπάρχουν υποψίες ότι κάποιος εξ αυτών είναι φορέας του νέου ιού ή νοσεί. Υπάρχουν όμως εμπόδια που θέτει η κινεζική πλευρά. Για παράδειγμα το Πεκίνο επιμένει να μην χρησιμοποιηθεί στρατιωτικό αεροσκάφος. Η κινεζική κυβέρνηση φοβάται ότι μόνο η εικόνα προσγείωσης ενός στρατιωτικού τζετ από το εξωτερικό θα μπορούσε να προκαλέσει επιπλέον πανικό στους Κινέζους. Επίσης, οι κινεζικές αρχές ζητούν από τη γερμανική πλευρά να επαναπατρίσει μόνο Γερμανούς πολίτες γεγονός που προκαλεί προβλήματα σε περίπτωση μεικτών γάμων.
Η Γαλλία ξεκινά κιόλας τη μεταφορά πολιτών της από την Κίνα. Αύριο Τετάρτη, ξεκινά αεροσκάφος με προορισμό την πόλη Βουχάν για τον επαναπατρισμό Γάλλων. «Το αεροσκάφος θα επιστρέψει την Πέμπτη στη Γαλλία, οι επιβάτες θα μπουν καταρχήν σε καραντίνα» δήλωσε ο υφυπουργός Μεταφορών Ζαν Μπατίστ Ντζεμπαρί στο δίκτυο CNews. «Σε άλλο χρονικό διάστημα θα απογειωθεί και δεύτερο αεροσκάφος που θα μεταφέρει Γάλλους από την Κίνα με συμπτώματα της ασθένειας για να γίνει η θεραπεία τους στη Γαλλία» συμπλήρωσε.
Ειρήνη Αναστασοπούλου / NTV, dpa
</doc>
<doc docid='dw_52153668' lang='ell' type='mono' source='https://www.dw.com/el/el/κορωνοϊός-η-κινεζική-ηγεσία-επιδεικνύει-αποφασιστικότητα/a-52153668' term='κορωνοϊός'>
Στην Κίνα ξεκίνησε χθες, σύμφωνα με το παραδοσιακό σεληνιακό ημερολόγιο, η νέα χρονιά. Αντί όμως για τους εορτασμούς που μεταδίδουν συνήθως τα μέσα ενημέρωσης, δεκάδες εκατομμύρια κινέζοι παρακολούθησαν στην κρατική τηλεόραση CCTV μια ζωντανή εκπομπή με τους έξι διασημότερους παρουσιαστές του καναλιού να διαβάζουν ευχές για όσους προσβλήθηκαν από τον κορωνοϊό και να ενημερώνουν για τρόπους πρόληψης.
«Για να καταπολεμηθεί αποτελεσματικά ο ιός, το ιδανικό είναι να μείνετε στο σπίτι, λέει η δημοσιογράφος Ουγιάνγκ Σιαντάν. Σήμερα γιορτάζουμε την άνοιξη, που έρχεται. Και τότε θα ξαναϊδωθούμε. Μέχρι τότε προστατευθείτε όσο καλύτερα μπορείτε από τον ιό».
Από την πλευρά της η κινεζική ηγεσία επιδεικνύει αποφασιστικότητα στην αντιμετώπιση του κορωνοϊού. Την ώρα που οι νεκροί αγγίζουν τους 60 και τα κρούσματα ξεπερνούν τα 2.000 η εθνική υπηρεσία Υγείας έδωσε εντολή για τη δημιουργία σταθμών μέτρησης θερμοκρασίας σε αεροδρόμια και σιδηροδρομικούς σταθμούς σε ολόκληρη τη χώρα. Παράλληλα ανακοίνωσε ότι για όσους ταξιδιώτες υπάρχει υποψία πως είναι φορείς να μεταφέρονται αμέσως στην πλησιέστερη κλινική.
Εμφανίστηκαν το Νοέμβριο τα πρώτα κρούσματα;
Αυστηροί έλεγχοι στα κινεζικά αεροδρόμια
Τα περισσότερα κρούσματα έχουν καταγραφεί στην επαρχία Χουμπάι της κεντρικής Κίνας, όπου ζουν συνολικά 45 εκατομμύρια άνθρωποι. Στις περισσότερες από δέκα πόλεις της επαρχίας έχουν σχεδόν απαγορευθεί οι μετακινήσεις. Τρένα και λεωφορεία έχουν διακόψει τα δρομολόγια, ενώ οι πτήσεις έχουν ακυρωθεί. Στην πρωτεύουσα της επαρχίας, Γουχάν, όπου εντοπίστηκαν τα πρώτα κρούσματα, έχουν απαγορευθεί, σύμφωνα με κινεζικά μέσα ενημέρωσης, ακόμα και οι μετακινήσεις με αυτοκίνητο προς το κέντρο της πόλης.
Στο πρωτοχρονιάτικο τηλεοπτικό γκαλά η κινεζική κομματική ηγεσία έκανε ό,τι περνούσε από το χέρι της για να παρουσιαστούν τα μέτρα έκτακτης ανάγκης από τους δημοσιογράφους ως η ιδανική λύση για την αντιμετώπιση εξάπλωσης του θανατηφόρου κορωνοϊού. Όλοι μαζί θα κερδίσουμε τη μάχη, φώναζαν οι κορυφαίοι δημοσιογράφοι του CCTV.
Ένα 70χρονος από τη Σαγκάη όμως ασκεί κριτική στο καθεστώς και τις υγειονομικές αρχές: «Είμαι βέβαιος ότι τα πρώτα κρούσματα δεν εμφανίστηκαν το Δεκέμβριο, αλλά το Νοέμβριο. Προφανώς οι αρχές δεν πήραν στα σοβαρά ότι συνέβαινε ήδη από τότε στη Γουχάν με αποτέλεσμα να χαθεί πολύτιμος χρόνος. Νομίζω ότι οι αρμόδιοι θα έπρεπε να λογοδοτήσουν για την ολιγωρία τους».
Στέφεν Βούρτσελ (ARD, Σαγκάη)
Επιμέλεια: Στέφανος Γεωργακόπουλος
</doc>
<doc docid='dw_52148705' lang='ell' type='mono' source='https://www.dw.com/el/el/κορωνοϊός-τα-πρώτα-κρούσματα-στην-ευρώπη/a-52148705' term='κορωνοϊός'>
Η Γαλλία πήρε από την Παρασκευή «τα πρωτεία» στον κορωνοϊό με τα τρία πρώτα κρούσματα, ένα στο Μπορντώ και δύο στο Παρίσι. Οι ασθενείς νοσηλεύονται σε αίθουσες πλήρους απομόνωσης στο Μπορντώ και στο νοσοκομείο Bichat στο Παρίσι. Η είδηση για το πρώτο κρούσμα στο Μπορντώ διαδόθηκε μέσω ιατρικής πληροφορίας από το διαδίκτυο, προκαλώντας την άμεση αντίδραση της υπουργού υγείας Ανιές Μπυζέν, η οποία οργάνωσε συνέντευξη τύπου αργά το βράδυ.
Η υπουργός εξήγησε ότι η Γαλλία έχει προετοιμάσει ειδικά τέστ για τον γρήγορο εντοπισμό του ιού. Κάλεσε τους πολίτες που έχουν τις πρώτες ενδείξεις, οι οποίες συχνά μοιάζουν με γρίπη (πυρετός, πονοκέφαλος και ρίγη) και έχουν ταξιδέψει στην Κίνα ή έχουν έλθει σε επαφή με άτομα που ταξίδεψαν εκεί, να μην πάνε στο γιατρό, ούτε στα επείγοντα των νοσοκομείων. Θα πρέπει να τηλεφωνήσουν στο ειδικό νούμερο "15" και να παραμείνουν στο σπίτι τους, απ' όπου το  ειδικευμένο προσωπικό θα τους μεταφέρει στο εξειδικευμένο νοσοκομείο.
"Δεν είναι απόλυτη ένδειξη η θερμοκρασία"
Το πιο σημαντικό είναι η ενημέρωση, τονίζει η υπουργός Υγείας της Γαλλίας
Απαντώντας στις κατηγορίες ότι η Γαλλία δεν έχει πάρει έκτακτα μέτρα στα αεροδρόμια, ελέγχοντας για παράδειγμα τον πυρετό στους ταξιδιώτες από την Κίνα, η υπουργός εξήγησε ότι η θερμοκρασία δεν αποτελεί απόλυτη ένδειξη για τον εντοπισμό του κορωνοϊού, για παράδειγμα στην περίπτωση που ο ταξιδιώτης έχει πάρει ασπιρίνη πριν μπει στο αεροπλάνο.
Το πιο σημαντικό, σύμφωνα πάντα με την Ανιές Μπυζέν, είναι η ενημέρωση των  πολιτών, ώστε οι ίδιοι να προβαίνουν στη γρήγορη απομόνωσή τους, προκειμένου να αποφευχθεί η μετάδοση και εξάπλωση του νέου, επικίνδυνου ιού.
Ολυμπία Τσίπηρα, Παρίσι
</doc>
<doc docid='dw_51963788' lang='ell' type='mono' source='https://www.dw.com/el/el/κίνα-πρώτος-θάνατος-από-τη-μυστηριώδη-πνευμονία/a-51963788' term='κορωνοϊός'>
Για το πρώτο θύμα της μυστηριώδους πνευμονίας στην κινεζική πόλη Γουχάν κάνουν λόγο ανεπιβεβαίωτες πληροφορίες μέσων ενημέρωσης στο Χονγκ Κονγκ. Από τη πλευρά τους οι κινεζικές υγειονομικές υπηρεσίες αναφέρουν ότι δεκάδες άτομα έχουν προσβληθεί από τον νέο κορωνοϊό, ο οποίος, πριν μερικές μέρες, ανιχνεύθηκε σε νοσηλευόμενο με πνευμονία. Τα ελεγχόμενα από το κράτος κινεζικά μέσα ενημέρωσης μεταδίδουν προσεκτικά προετοιμασμένες ειδήσεις.
«Οι αρχές της πόλης Γιουχάν αναφέρουν ότι 59 άτομα έχουν προσβληθεί από έναν άγνωστο ιό. Επτά άτομα νοσηλεύονται σε κρίσιμη κατάσταση, ενώ η κατάσταση των υπολοίπων είναι σταθερή», μεταδίδει η κινεζική τηλεόραση CCTV.
Προληπτικά μέτρα από Νότια Κορέα, Σιγκαπούρη και Χονγκ Κονγκ
Δεκάδες άτομα νοσηλεύονται σε νοσοκομείο της Γιουχάν
Αναφερόμενα στο πρώτο θύμα της μυστηριώδους πνευμονίας τα μέσα ενημέρωσης του Χονγκ Κονγκ κάνουν λόγο για έναν 61χρονο, ο οποίος είχε νοσήσει στο ήπαρ, είχε διαγνωστεί με καρκίνο και απεβίωσε το βράδυ της περασμένης Πέμπτης. Όπως και τα υπόλοιπα άτομα στα οποία διαγνώστηκε ο νέο κορωνοϊός ο 61χρονος είχε επισκεφθεί την κρεαταγορά και ψαραγορά Χουανάν, από την οποία θεωρείται ότι ξεκίνησε η διάδοση της μυστηριώδους πνευμονίας. Προφανώς γι αυτό το λόγο οι υγειονομικές αρχές της πόλης έκλεισαν την αγορά την 1η Ιανουαρίου.
Τα κινεζικά μέσα ενημέρωσης διαβεβαιώνουν ότι δεν υπάρχει κίνδυνος διάδοσης της πνευμονίας από άνθρωπο σε άνθρωπο: «Πρόσφατες ιατρικές έρευνες δείχνουν ότι δεν υπάρχουν ενδείξεις για τη μετάδοση του ιού από άνθρωπο σε άνθρωπο. Σύμφωνα με μέχρι τώρα στοιχεία νοσηλευτικό προσωπικό δεν έχει προσβληθεί από την ασθένεια», μεταδίδει το CCTV.
Ασιατικές χώρες στην ευρύτερη περιοχή έχουν λάβει προληπτικά μέτρα με αυστηρούς ελέγχους σε άτομα που προέρχονται από την πόλη Γουχάν έτσι ώστε να αποφευχθεί μια εξάπλωση του ιού. ΣΕ χώρες όπως η Νότια Κορέα, η Σιγκαπούρη και το Χογκ Κονγκ έχουν καταγραφεί τις τελευταίες ώρες ύποπτα κρούσματα. Η αμερικανική πρεσβεία στο Πεκίνο πάντως εξέδωσε ταξιδιωτική οδηγία και προειδοποιεί για ταξίδια στην πόλη Γουχάν.
Στέφανος Γεωργακόπουλος (dpa, SWR, CCTV)
</doc>
<doc docid='dw_48764129' lang='ell' type='mono' source='https://www.dw.com/el/el/έχω-ξεμάθει-τον-γερμανικό-τρόπο-ζωής/a-48764129' term='κορωναϊός'>
Η Χανελόρε Φειδιαράκη γνώρισε τον έλληνα σύζυγό της στη γενέτειρά της το Ανόβερο. Από την απόφασή τους να ζήσουν στην Ελλάδα έχουν περάσει περισσότερα από 50 χρόνια. Μέσα σε αυτές δεκαετίες η γερμανίδα έμαθε καλά την ελληνική νοοτροπία και αγάπησε τον ελληνικό τρόπο ζωής.
Αισθάνεται ότι δεν είναι πια η Γερμανίδα που ήταν όταν εγκαταστάθηκε στην καινούργια της πατρίδα στα τέλη της δεκαετίας του ΄60. Απολαμβάνει τον πιο χαλαρό τρόπο ζωής και δίνει ιδιαίτερη έμφαση στον αυθορμητισμό. Τής αρέσει που μπορεί να πάρει στο τηλέφωνο μια φίλη της αργά το βράδυ και να κανονίσει ένα ραντεβού για το πρωί της επομένης. Τονίζει μάλιστα ότι μετά από τόσα χρόνια στην Ελλάδα έχει ξεμάθει πλέον τον γερμανικό τρόπο ζωής.
Η τελευταία δεκαετία ήταν δύσκολη για πολλούς Γερμανούς στην Ελλάδα. Η πολυετής οικονομική κρίση έκανε ακόμα και Γερμανούς, που έχουν ζήσει περισσότερα χρόνια της ζωής τους στην Ελλάδα από ό,τι στη Γερμανία, αποδέκτες σκληρής κριτικής για τη στάση των Μέρκελ και Σόιμπλε έναντι της Ελλάδας. Σε αυτούς ανήκει και η, σήμερα συνταξιούχος, Χανελόρε Φειδιαράκη, η οποία με ένα «τέχνασμα» αποφεύγει τις επικρίσεις της πολιτικής του Βερολίνου, τουλάχιστον στο ταξί.
Στην αρχή, λέει η Χανελόρε Φειδιαράκη, όταν με ρωτούσαν οι οδηγοί ταξί για την εθνικότητά μου τους απαντούσα ότι είμαι Γερμανίδα. Και τότε έπεφταν βροχή τα αρνητικά σχόλια για την Μέρκελ και την πολιτική της. Αυτό συνέβη αρκετές φορές μέχρι που η κ. Φειδιαράκη άλλαξε τακτική. Όταν την ρωτούσαν από πια χώρα είναι, τους ζητούσε να μαντέψουν. Και εκείνοι πολύ συχνά έλεγαν: Γαλλία! Μπράβο το βρήκατε, απαντούσε η Χανελόρε Φειδιαράκη.
Η εθελοντική προσφορά ως στάση ζωής
Αποστολή  Facebook   Twitter   google+   Whatsapp   Tumblr   Digg   myspace   Newsvine   linkedin
Μόνιμος σύνδεσμος https://p.dw.com/p/3IcVO
H εθελοντική προσφορά αποτελεί εδώ και αρκετά χρόνια προτεραιότητα στη ζωή της Χανελόρε Φειδιαράκη. Πρόσφατα ξεκίνησε μαθήματα γερμανικών σε ανήλικους πρόσφυγες, από χώρες όπως το Αφγανιστάν και η Τουρκία στο πλαίσιο της εκπαιδευτικής δράσης Step2School που πραγματοποιείται από την Μη Κυβερνητική Οργάνωση ΜΕΤΑδραση. Πριν από μερικά χρόνια ξεκίνησε να παίζει ακορντεόν και να τραγουδά μαζί με τους ενοίκους του μη κερδοσκοπικού οίκου ευγηρίας «Κορωναίος» που ανήκει στην γερμανόφωνη ευαγγελική εκκλησία στην Ελλάδα και στον οποίο φιλοξενούνται ή νοσηλεύονται κυρίως Έλληνες.
Αναφερόμενη στο πώς ξεκίνησε η εθελοντική της προσφορά στο «Κορωναίος» η Χανελόρε Φειδιαράκη διηγείται ότι το εξάμηνο στο οποίο νοσηλεύονταν εκεί ο σύζυγός της διαπίστωσε πόσο εγκάρδιο ήταν το νοσηλευτικό προσωπικό με τους ενοίκους και έτσι αποφάσισε, όταν έχασε τον άνδρα της, να τους προσφέρει και εκείνη λίγη χαρά. Η Γερμανίδα υπογραμμίζει πάντως ότι ούτως ή άλλως αγαπά πολύ τα παλιά ελληνικά τραγούδια, οπότε αυτό που κάνει για τους ενοίκους του «Κορωναίος» τής είναι πολύ ευχάριστο. «Τρελαίνομαι για τα παλιά ελληνικά τραγούδια», τονίζει η Χανελόρε Φειδιαράκη.
Στέφανος Γεωργακόπουλος
Αποστολή  Facebook   Twitter   google+   Whatsapp   Tumblr   Digg   myspace   Newsvine   linkedin
Μόνιμος σύνδεσμος https://p.dw.com/p/3IcVO
</doc>
<doc docid='dw_48389433' lang='ell' type='mono' source='https://www.dw.com/el/el/η-πιο-νοικοκυρεμένη-art-cologne-19042019/a-48389433' term='κορωναϊός'>
Ολοκληρώθηκε η Art Cologne, η σημαντικότερη εμπορική έκθεση τέχνης στη Γερμανία. Συμμετείχαν 176 γκαλερί από 24 χώρες. Ανάμεσά τους και η γκαλερί της Ελένης Κορωναίου, η οποία μιλά στη DW για την τέχνη στην Ελλάδα.
Μαρία Ρηγούτσου
</doc>
<doc docid='dw_48372587' lang='ell' type='mono' source='https://www.dw.com/el/el/η-πιο-νοικοκυρεμένη-art-cologne/a-48372587' term='κορωναϊός'>
Για τους φιλότεχνους η 53η εμπορική έκθεση Art Cologne ήταν χαρά Θεού. Συμμαζεμένη σε δύο ορόφους, μικρότερη και πιο εύληπτη. Η επιλογή δεν ήταν τυχαία, μια και ήταν ιδέα του Αμερικανού διευθυντή της Ντάνιελ Χουκ να την περιορίσει και να επιτρέψει τη συμμετοχή σε 176 γκαλερί και όχι 210 όπως πέρυσι. Θέλησε να δώσει χώρο στην ποιότητα και στον επισκέπτη τη δυνατότητα να αφιερώσει περισσότερο χρόνο. Το αποτέλεσμα τον δικαίωσε. Όσο για τα έργα, η επιλογή έμοιαζε πιο αυστηρή και η συνολική εικόνα πρόδιδε μια τέχνη «πιο νοικοκυρεμένη» και περισσότερο του «σαλονιού». Γιατί όχι άλλωστε; Με όλες αυτές τις κραυγές αμφισβήτησης (συχνά άναρθρες και εκ του ασφαλούς) και μίας απίστευτης αυτοαναφορικότητας που έχουμε δει τα τελευταία χρόνια, δεν βλάπτει και λίγη «ησυχία».
Φυσικά τον πρώτο λόγο στην παλαιότερη εμπορική έκθεση τέχνης της Γερμανίας έχει το χρήμα. 57.000 άνθρωποι επισκέφθηκαν φέτος την Art Cologne, 2.000 περισσότεροι από πέρυσι και κάποιοι από αυτούς επένδυσαν διόλου ευκαταφρόνητα ποσά. Για παράδειγμα, ένα έργο του Γερμανού Γκόντχαρντ Γκράουμπνερ πουλήθηκε για 680.000 ευρώ ενώ ένα γλυπτό του Ελβετού Κάρολ Μπόουβ αγοράστηκε για 500.000 ευρώ. Σταθερή αξία πάντα οι κλασικοί-μοντέρνοι, ανάμεσά τους οι Άγκουστ Μάκε, Μαξ Ερνστ αλλά και οι σύγχρονοι Νέο Ράουχ, Άνζελμ Κίφερ, Γκέρχαρντ Ρίχτερ.
Μια περσινή βράβευση και μια φετινή έκθεση
To έργο για το οποίο βραβεύθηκε η Λητώ Κάττου το 2018 και πραγματοποίησε το 2019 την έκθεση στην Arthothek
Όσον αφορά τώρα τις ελληνικές συμμετοχές περιορίζεται στην εξής μία, την τέταρτη συμμετοχή της γκαλερί της Ελένης Κορωναίου. Ανάμεσα στα έργα που παρουσίασε ήταν και αυτά της Λητούς Κάττου. Έργα μεγάλα από καθρέφτη που θυμίζουν έντομα.
Η 28χρονη Κύπρια εικαστικός Λητώ Κάττου στο τμήμα New Positions ξεχώρισε πέρυσι στην Art Colgne με τη βράβευσή της, γεγονός που της εξασφάλισε ένα χρηματικό έπαθλο ύψους 10.000 ευρώ και φέτος μια έκθεση στον μικρό και εξαιρετικά όμορφο χώρο τέχνης Arthothek στην Κολωνία.
«Εδώ, στην έκθεση, έχω ένα έργο στο περίπτερο της γκαλερί Ελένη Κορωναίου και συναρτάται με μια ατομική έκθεση που έγινε στην Arthothek. Είναι μια έκθεση που εκτείνεται σε όλο το κτίριο. Έίναι έργα τα οποία έγιναν ειδικά για την έκθεση. Έξι επιτοίχια έργα και δύο γλυπτά που αφορούν κυρίως τη σχέση του ανθρώπου με το περιβάλλον και τα υπόλοιπα όντα με τα οποία συνυπάρχει και πώς όλη αυτή η σχέση ξαναφτιάχνεται μέσα από τις καινούργιες συνθήκες που βιώνει η πλανήτης μας μέσα από την κλιματική αλλαγή. Κυρίως μέσα από μια συνθήκη μεταμόρφωσης και αναπροσαρμογής, καινούργιες πληροφορίες» λέει στην Deutsche Welle.
Το πρόβλημα στην Ελλάδα δεν είναι η κρίση αλλά η αντίληψη περί τέχνης
Εγκατάσταση βίντεο του καλλιτέχνη Τόνι Ούρσλερ
H Art Cologne είναι πάντα μια καλή αφορμή για να αναφερθούμε και στην αγορά τέχνης στην Ελλάδα. Η Ελένη Κορωναίου με εμπειρία τριάντα χρόνων στο χώρο απαντά:
«Η οικονομία μπορεί να πηγαίνει καλύτερα, απλώς η μεσαία τάξη που αγόραζε κάποια έργα δεν υπάρχει. Υπάρχουν βέβαια πολλοί σημαντικοί συλλέκτες. Η εικαστική σκηνή στην Αθήνα είναι ενδιαφέρουσα γιατί υπάρχουν πολλοί μη κερδοσκοπικοί εκθεσιακοί χώροι, πολλοί νέοι καλλιτέχνες. Πολλοί έρχονται πολύ από το εξωτερικό οπότε έχει ένα ενδιαφέρον. Το θέμα όμως είναι ότι υπάρχει ένα μουσείο το οποίο δεν λειτουργεί, δεν υπάρχει διευθυντής. Υπάρχει μία πινακοθήκη η οποία εδώ και 10 χρόνια χτίζεται, οπότε το θέμα είναι λίγο δύσκολο και δεν έχει να κάνει με την κρίση, έχει να κάνει με την άποψη που έχουν για τον πολιτισμό και την τέχνη στην Ελλάδα που δεν τους ενδιαφέρει ιδιαίτερα. Αυτό είναι το πρόβλημα».
Της υπενθυμίζουμε την παρουσία της Documenta 14 στην Αθήνα, της σημαντικότερης έκθεσης σύγχρονης τέχνης στον κόσμο με έδρα το Κάσελ και η οποία για πρώτη φορά πέρυσι απέκτησε ισότιμο συνδιοργανωτή βγαίνοντας εκτός συνόρων. Η παρουσία της δεν βοήθησε;
«Δεν βοήθησε καθόλου η Dοcumenta 14 στην Ελλάδα γιατί ήταν πολύ επικεντρωμένη στον εαυτό της. Hταν πολύ εγωεκκεντρική. Δεν ενδιαφερόταν να κάνει καμία αντιπαράθεση με την ελληνική σκηνή. Δεν πάτησαν το πόδι τους στην γκαλερί. Το μόνο που βοήθησε ήταν ότι ακούστηκε η Αθήνα από τους ξένους συλλέκτες ή ξένους που τους αρέσει τέχνη και έχουμε πολύ κόσμο στην γκαλερί σαν επισκέπτες που έρχονται. Αυτό ήταν το μόνο θετικό».
Η επόμενη Art Cologne θα ξεκινήσει στις 23 Απριλίου 2020.
Μαρία Ρηγούτσου
</doc>
<doc docid='dw_43561543' lang='ell' type='mono' source='https://www.dw.com/el/el/μια-κυπριακή-βράβευση-στην-art-cologne-27042018/a-43561543' term='κορωναϊός'>
Ολοκληρώθηκε στην Κολωνία η μεγαλύτερη εμπορική έκθεση σύγχρονης τέχνης στη Γερμανία Art Cologne. Βραβεύθηκε για τα πρωτότυπα γλυπτά της η Κύπρια καλλιτέχνιδα Λητώ Κάττου που παρουσίασε στην έκθεση η αθηναϊκή γκαλερί της Ελένης Κορωναίου.
Μαρία Ρηγούτσου
</doc>
<doc docid='dw_43491307' lang='ell' type='mono' source='https://www.dw.com/el/el/μια-κυπριακή-βράβευση-στην-art-cologne/a-43491307' term='κορωναϊός'>
Η Art Cologne θεωρείται μητέρα των εμπορικών εκθέσεων στον χώρο της τέχνης. Φέτος συμμετείχαν 210 γκαλερί από 33 χώρες, ανάμεσά τους και μια ελληνική, αυτή της Ελένης Κορωναίου. Και όχι μόνο συμμετείχε αλλά και ξεχώρισε με τη βράβευση της 27χρονης Κύπριας εικαστικού Λητούς Κάττου στο τμήμα New Positions. Νέες θέσεις επί το ελληνικότερο, το τμήμα στο οποίο οι γκαλερί προτείνουν καλλιτέχνες, εκείνοι επιλέγονται από την Art Cologne και παρουσιάζονται σε ένα δικό τους ξεχωριστό χώρο 25 τ.μ. Από αυτούς βραβεύεται ένας και φέτος το βραβείο που χορηγεί η Telekom (ύψους 10.000 ευρώ για την καλλιτέχνιδα και μια έκθεση στο μουσείο Artothek το 2019) παρέλαβε η Ελένη Κορωναίου μια και η Λητώ Κάττου είχε ήδη επιστρέψει στην Κύπρο. Τα γλυπτά από καθρέφτη που μοιάζουν με τεράστια έντομα έπεισαν με την πρωτοτυπία και το ξεχωριστό ύφος την κριτική επιτροπή:
«Πρόκειται για γλυπτά με μυθολογικές αναφορές αλλά έχουν και αναφορές στην Μεταμόρφωση του Κάφκα. Είναι κάποιες φιγούρες που έχουν την ανθρώπινη μορφή και μεταβάλλονται. Είναι σαν άτομα του μέλλοντος δηλαδή. Κάπως έτσι» λέει στην Deutsche Welle η Ελένη Κορωναίου.
Η Ελένη Κορωναίου παραλαμβάνει το βραβείο για το τμήμα New Positions εκ μέρους της Λητούς Κάττου
Είναι η τρίτη συμμετοχή της ελληνικής γκαλερί στη διεθνή έκθεση. Η Ελένη Κορωναίου συμμετέχει από το 2016 και στην επιτροπή επιλογής των γκαλερί της Art Cologne. Όσο για την τέχνη στην Ελλάδα της κρίσης δηλώνει χωρίς περιστροφές:
«Στην Ελλάδα της κρίσης επειδή είχα δουλέψει πάρα πολύ με υποστήριξαν περισσότερο οι ξένοι συλλέκτες από ότι οι Έλληνες. Δεν ξέρω γιατί. Δεν είμαστε όμως Νέα Υόρκη όπου όταν έχει κρίση πέφτουν όλα. Στην Ελλάδα πάντα υπήρχε κρίση για την τέχνη. Για την κατανάλωση, για άλλα πράγματα όχι. Η τέχνη δεν τους ενδιαφέρει και πάρα πολύ».
Στη Γερμανία όμως η τέχνη ενδιαφέρει και όταν η Art Cologne δημιουργήθηκε το 1967 στην Κολωνία, το σκεπτικό ήταν ότι η πόλη ήταν ο κατάλληλος τόπος μια και στο κρατίδιο της Βόρειας Ρηνανίας-Βεστφαλίας έρεε πολύ χρήμα από τους πλούσιους βιομήχανους που διαβιούσαν στην περιοχή. Εκτός αυτού στην περιοχή έμεναν και δημιουργούσαν κάποιοι από του σπουδαιότερους σύγχρονους Γερμανούς καλλιτέχνες όπως ο Γκέρχαρντ Ρίχτερ, Ζίγκμαρ Πόλκε, ο Γιοργκ Ίμεντορφ και πολλοί άλλοι.
Πολιτική τέχνη στην μοναδική τουρκική γκαλερί
Στο περίπτερο της αμερικανικής γκαλερί Gagosian, η οποία παρουσίασε πολιτική τέχνη του Ντιούαν Χάνσον
H Art Cologne, πιο ανανεωμένη, πιο ευρύχωρη και πιο κομψά φτιαγμένη από τον Αμερικανό διευθυντή της Ντάνιελ Χουγκ, ο οποίος εδώ και δέκα χρόνια έχει αναλάβει τα ηνία, παρουσιάζει λίγο πολύ τα πάντα. Ωστόσο ίσως διακρίνεται πάλι μια διάθεση για περισσότερο πολιτική τέχνη. Ξεχώρισε το πολιτικό έργο του Ντιούαν Χάνσον στην γκαλερί Gagosian της Νέας Υόρκης με τον "Μαύρο οδοκαθαριστή" για τη θέση των μαύρων στην αμερικανική κοινωνία. Τη γραμμή αυτή ακολουθεί και η μοναδική τουρκική γκαλερί από την Κωνσταντινούπολη ZilbermanGallery που παρουσιάζεται:
«Η γκαλερί δείχνει πολλή πολιτική τέχνη, ιδιαίτερα επικριτική, και τέχνη που βασίζεται στην έρευνα. Καλλιτέχνες όπως ο Μεμέτ Έρντενερ, ιδιαίτερα πολιτικός. Παρουσιάζουμε τα έργα του τόσο στο Βερολίνο όσο και στην Κωνσταντινούπολη. Δείχνουμε γλυπτά, ζωγραφική, σχέδια τα οποία σχετίζονται με την εξουσία και τη δομή της εξουσίας. Δεν αναφέρονται συγκεκριμένα σε κάποιον πολιτικό ή κάποια χώρα αλλά γενικά σχετίζονται με την εξουσία και τη δομή της εξουσίας», λέει εκ μέρους της γκαλερί η Μπερνάκ Καράμπι.
Η Μπερνάκ Καράμπι δηλώνει ωστόσο ότι η γκαλερί δεν έχει αντιμετωπίσει μέχρι σήμερα οποιαδήποτε προβλήματα λογοκρισίας από το καθεστώς Ερντογάν. Όσο για τις ελληνοτουρκικές προστριβές, δεν αποτελούν αντικείμενο συζήτησης στους κύκλους που η ίδια συναναστρέφεται. Η μόνη σχέση με την γείτονα που έχει η γκαλερί είναι ο ιταλικής καταγωγής καλλιτέχνης Γκίντο Καζαρέτο, ο οποίος ζει στην Κωνσταντινούπολη και μεγάλωσε στην Ελλάδα.
Η 52η Art Cologne άφησε πολύ καλές εντυπώσεις στον γερμανικό τύπο και επιβεβαίωσε τη φήμη της ως η σπουδαιότερη εμπορική έκθεση στη Γερμανία αλλά και μια από τις σπουδαιότερες στον κόσμο.
Μαρία Ρηγούτσου
</doc>
