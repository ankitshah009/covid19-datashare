<doc docid='voa_' lang='urd' type='mono' source_url='https://www.urduvoa.com/live/audio/58' term='COVID'>


</doc>
<doc docid='voa_5303363' lang='urd' type='mono' source_url='https://www.urduvoa.com/a/iran-coronavirus-taskforce-head-contracts-illness/5303363.html' term='COVID'>
کرونا سے نمٹنے کی ایرانی ٹاسک فورس کے سربراہ خود وائرس کا شکار
ایران میں حکام نے تصدیق کی ہے کہ کرونا وائرس سے نمٹنے کی ٹاسک فورس کے سربراہ ایرج حریرچی، جنہوں نے ایرانی عوام کو ایک روز قبل ٹیلی ویژن پر آکر تسلی دی تھی کہ کرونا سے خوفزدہ نہ ہوں، خود کرونا وائرس کا شکار ہو گئے ہیں۔
ایک روز قبل انہوں نے ایران میں ٹی وی پر نشر ہونے والی نیوز کانفرنس میں صحافیوں کو بتایا تھا کہ ایران میں کرونا وائرس کی روک تھام کی صورتِ حال مکمل طور پر کنٹرول میں ہے۔
تاہم منگل کے روز ایران کی وزارت صحت کے ترجمان کیانوش جہان پور نے تصدیق کی ہے کہ حریرچی خود کورونا وائرس کا شکار ہو گئے ہیں۔
ایک روز قبل حریرچی کی پریس کانفرنس کور کرنے والے صحافیوں نے نوٹ کیا تھا کہ ایرج حریرچی دوران کانفرنس کھانس رہے تھے اور ان کی سانس تیز چل رہی تھی۔ تاہم انہوں نے وزارت صحت کے حکام کے ساتھ مشترکہ پریس کانفرنس میں اعلان کیا تھا کہ ایرانی عوام کو فکر کی کوئی ضرورت نہیں، کیونکہ ان کی حکومت، اپنے عوام کی مدد سے کرونا وائرس کے خلاف جنگ میں کامیاب رہے گی۔
انہوں نے یہ بھی کہا تھا کہ ملک میں صورتِ حال کنٹرول میں ہے، قرنطینہ کا طریقہ پتھر کے زمانے میں رائج تھا۔
تاہم منگل کو حریرچی نے خود ایک آن لائن ویڈیو پوسٹ میں اعلان کیا کہ وہ وائرس کا شکار ہیں اور انہوں نے خود کو گھر میں قرنطینہ میں محدود کر لیا ہے۔
ایرانی وزارت صحت کے ترجمان نے منگل کو اس بات کی تصدیق کی اور کہا کہ صورتِ حال پر 20 مارچ کو جشن نو روز تک اس حد تک قابو پانے کی کوشش کی جائے گی، کہ وائرس مزید نہ پھیلے۔ تاہم ان کا کہنا تھا کہ ہم اتنے سے وقت میں کسی معجزے کا وعدہ نہیں کر سکتے۔
کرونا کا پھیلاؤ روکنے کے لیے منگل کو متحدہ عرب امارات اور ایران کے درمیان پروازیں عارضی طور پر معطل کر دی گئی ہیں۔ یہ اقدام بحرین میں کرونا وائرس کا شکار 17 افراد کی تشخیص کے بعد کیا گیا ہے، جنہوں نے ایران سے دبئی کے راستے بحرین کا سفر کیا تھا۔
خطے کے کئی اور مقامات پر بھی کرونا وائرس میں مبتلا افراد کی تشخیص ہوئی ہے ، جنہوں نے ایران سے ان علاقوں کا سفر کیا تھا۔
ایرانی وزارت صحت کے مطابق ایران میں کرونا سے متاثر پندرہ افراد ہلاک ہوئے ہیں، لیکن ایرانی حکام کی جانب سے حریرچی کی بیماری کی تصدیق نے اس خدشے کو مضبوط کیا ہے کہ ایرانی حکام کورونا وائرس کے پھیلاؤ کی صورتِ حال کے حوالے سے مکمل سچائی سے کام نہیں لے رہے۔
ایران کے ایک قدامت پسند رکن پارلیمان نے پر کو الزام عائد کیا تھا کہ ایران کے شہر قم میں اب تک کورونا سے پچاس افراد ہلاک ہو چکے ہیں۔
عالمی ادارہ صحت کے مطابق COVID-19 یعنی کورونا وائرس سے دنیا بھر میں لگ بھگ 27 سو افراد ہلاک جبکہ 80 ہزار متاثر ہو چکے ہیں۔
</doc>
<doc docid='voa_1899438' lang='urd' type='mono' source_url='https://www.urduvoa.com/a/mers-virus-news-cases-reported-in-saudi-arabia/1899438.html' term='SARS'>
سعودی عرب: MERS وائرس کے مزید 11 کیسز سامنے آگئے
واشنگٹن —
سعودی عرب نے بدھ کے روز جاری ایک بیان میں کہا ہے کہ سعودی عرب میں MERS وائرس (مڈل ایسٹ ریسپائریٹری سنڈروم) کے مزید 11 کیسز سامنے آئے ہیں۔
سعودی عرب میں مسلمانوں کے مقدس شہر مکہ ِ مکرمہ میں بھی ایک نیا کیس سامنے آیا ہے۔
سعودی عرب کی وزارت ِ صحت کے مطابق 11 مریضوں میں سے 8 کی حالت تشویشناک ہے اور وہ آئی سی یو میں داخل ہیں جبکہ دو مریضوں کی حالت قدرے بہتر ہے۔ ان مریضوں میں مکہ ِ مکرمہ سے اس وائرس کا پہلا کیس بھی سامنے آیا ہے جو کہ ایک 24 سالہ شخص کا ہے۔
سعودی عرب کے مطابق تین مریض طبی سہولیات کے مرکز پر کام کرتے تھے جو اس وائرس سے متاثر ہوئے۔
گذشتہ کئی ہفتوں میں سعودی عرب میں اس وائرس کے مریضوں کی تعداد میں اضافہ دیکھنے میں آیا ہے۔ ان میں سے زیادہ تر کیسز سعودی عرب کے دوسرے بڑے شہر جدّہ میں نوٹ کیے گئے ہیں۔
حالیہ اعداد و شمار کے بعد سعودی عرب میں اس وائرس سے متاثر ہونے والوں کی کل تعداد 272 ہو گئی ہے جبکہ 81 افراد اس مرض کے ہاتھوں ہلاک ہو گئے ہیں۔
ماہرین کے مطابق سعودی عرب میں اس وائرس کے نئے کیسز سامنے آنے کی ایک وجہ عمرہ سیزن بھی ہے جس میں دنیا بھر سے مسلمان سعودی عرب میں مقدس شہر مکہ کا رخ کرتے ہیں۔
MERS نامی مہلک وائرس کا تعلق SARS وائرس کے خاندان سے بتایا جاتا ہے جو 2002ء میں چین میں سامنے آیا تھا اور جس کے باعث دنیا بھر میں 800 کے لگ بھگ افراد ہلاک ہوئے تھے۔
MERS وائرس مشرق ِ وسطیٰ میں سامنے آیا اور اب تک اس کے زیادہ تر مریض بھی مشرق ِ وسطیٰ میں ہی نوٹ کیے گئے ہیں۔
</doc>
<doc docid='voa_5252358' lang='urd' type='mono' source_url='https://www.urduvoa.com/a/SARS-lie-virus-spreads-in-china-reached-third-Asian-country-20jan2020/5252358.html' term='SARS'>
کرونا وائرس سے چین میں ایک اور ہلاکت، جنوبی کوریا میں بھی کیس رپورٹ
ویب ڈیسک —
چین میں سانس کی بیماری کے 'سارس' کی طرح کے پر اسرار 'کرونا وائرس' سے ایک اور شخص ہلاک ہوا ہے۔ جس کے بعد اس وائرس سے مرنے والوں کی تعداد 3 جب کہ متاثرہ افراد کی تعداد 201 ہو گئی ہے۔
ہیلتھ کمشنر کے جاری کردہ اعداد و شمار کے مطابق چین میں گزشتہ ہفتے 136 نئے کیسز سامنے آئے ہیں جب کہ دوسری جانب چین اور تھائی لینڈ کے بعد تیسرا ایشیائی ملک جنوبی کوریا بھی اس کی لپیٹ میں آگیا ہے۔
چین میں نئے قمری کلینڈر کے آغاز پر ہونے والی چھٹیوں میں سیکڑوں افراد اندرون ملک سفر کرتے ہیں جس سے اس مرض کے دوسروں شہروں میں پھیلنے کا خدشہ ظاہر کیا جا رہا ہے۔
چین کا شہر ووہان سارس نما وائرس کرونا سے سب سے زیادہ متاثر ہوا ہے جس کی مجموعی آبادی ایک کروڑ 10 لاکھ ہے۔
اسی شہر سے پہلا مریض رپورٹ ہوا تھا جس نے پورے ملک میں تشویش پھیل گئی تھی۔ پیر کو تیسرے متاثرہ شخص کی موت بھی اسی شہر میں ہوئی۔
جنوبی کوریا میں وائرس کی تشخیص
جنوبی کوریا کی ایک 35 سالہ خاتون میں بھی اس مرض کی تشخیص ہوئی ہے جو جنوبی کوریا کا پہلا کیس ہے۔ خاتون نے حال ہی میں ووہان کا سفر کیا تھا۔
حالیہ سالوں میں جاپان اور تھائی لینڈ نے بھی تین افراد میں اس مرض کی موجودگی کی تصدیق کی تھی۔ ان افراد نے بھی چین کا سفر کیا تھا۔
سیوئر ایکیوٹ ریسپائریٹری سنڈورم یعنی سارس سے چین اور ہانگ کانگ میں 03-2002 میں تقریبا 650 افراد ہلاک ہوئے تھے۔
چینی ماہرین کا کہنا ہے کہ تمام تر حالات کے باوجود صورت حال قابو میں ہے جب کہ صوبہ گوانگ ڈنگ کے ہیلتھ کمیشن کا کہنا ہے کہ جن مریضوں میں سارس یا نمونیا کی تشخص ہوئی ہے ان کا علاج کیا جا رہا ہے۔
وائرس کی اطلاعات پر چین کے بیشتر شہریوں نے ماسک پہننا شروع کردیے ہیں تاکہ خود کو اس سے محفوظ رکھ سکیں۔
</doc>
<doc docid='voa_1906816' lang='urd' type='mono' source_url='https://www.urduvoa.com/a/us-confirmed-case-of-mers-virus/1906816.html' term='MERS'>
امریکہ میں ’میرس‘ وائرس کی تصدیق
امریکی ادارہ برائے انسداد امراض یعنی سی ڈی سی کی طرف سے امریکہ میں مڈل ایسٹ ریسپائریٹری سنڈروم کورونا وائرس یا میرس کے پہلے کیس کی تصدیق کی گئی ہے۔
سی ڈی سی کے حکام نے جمعہ کو کہا کہ ریاست انڈیا نا میں امریکی محکمہ صحت کے ایک اہلکار میں اس وائرس کی موجودگی کی تصدیق کے بعد اس کو اسپتال میں منتقل کر دیا گیا جہاں اس کی طبیعت بہتر ہے۔ مریض کو دوسرے مریضوں سے الگ رکھا گیا ہے۔
نیشنل امیونائزیشن اور سانس کی بیماریوں کے ڈائریکٹر اینی سکوشٹ کا کہنا ہے کہ یہ کیس بڑی تیزی سے ظاہر ہوا ہے اور سی ڈی سی ان لوگوں کو نشاندہی کے لیے کام کر رہی ہے جو مریض سے رابطے میں تھے۔
سکوشٹ کا کہنا تھا کہ مریض 24 اپریل کو سعودی عرب کے شہر ریاض سے لندن کے راستے انڈیانا پہنچا تھا۔
میرس وائرس پہلی دفعہ ستمبر 2012 میں ظاہر ہوا تھا اور اب تک جن لوگوں میں اس وائرس کی تصدیق ہوئی ہے ان کا تعلق مشرق وسطیٰ کے چھ ملکوں سے ہے۔
سکوشٹ کا کہنا ہے کہ پہلی دفعہ ظاہر ہونے کے بعد اب تک تقریباً چارسو لوگوں میں اس وائرس کی تصدیق ہو چکی ہے ان میں سے ایک تہائی اس وائرس کی وجہ سے موت کا شکار ہو چکے ہیں ۔
میرس کا تعلق کرونا وائرس کے گروپ سے ہے اور ان میں وہ جراثیم بھی ہیں جو زکام اور سوئیر ایکیوٹ ریسپائریٹری سنڈروم یا سارس جو شدید سانس کی بیماریوں کی وجہ بنتا ہے۔
</doc>
<doc docid='voa_1922708' lang='urd' type='mono' source_url='https://www.urduvoa.com/a/more-study-for-mers-virus-is-necessary-medical-experts/1922708.html' term='MERS'>
’میرس‘ وائرس، مزید تحقیق ناگزیر: ماہرین
واشنگٹن —
میرس نامی وائرس جو کہ ’مڈل ایسٹ ریسپائیٹری سنڈروم‘ کا مخفف ہے، 2012ء کے بعد سے اب تک 500 افراد میں تشخیص کیا جا چکا ہے۔ اس وائرس کے ہاتھوں ہلاکت کی شرح 30 فی صد ہے۔
میرس وائرس کے متاثرین کی تعداد میں اضافے نے دنیا بھر میں ماہرین کو تشویش میں مبتلا کر دیا ہے۔ دوسری جانب امریکہ، یورپ اور شمالی امریکہ میں بھی کئی افراد میں اس مرض کی تشخیص کی گئی ہے۔
عالمی ادارہ ِ صحت کا کہنا ہے کہ میرس وائرس چھوت کا مرض نہیں ہے۔
اس وائرس کے سب سے زیادہ کیسز سعودی عرب میں ریکارڈ کیے گئے ہیں جہاں میرس وائرس میں مبتلا افراد کے قریب رہنے سے یا پھر ان اونٹوں کے ذریعے یہ بیماری پھیلی ہے جن میں میرس وائرس موجود تھا۔
الینوئے یونیورسٹی میں صحت ِعامہ کے شعبے کے سربراہ ڈاکٹر لمار ہیسبروک کا کہنا ہے کہ وائرس کسی بھی وقت اپنی ہیئت بدل سکتا ہے اور اس بارے میں مزید تحقیق ضروری ہے۔
ڈاکٹر لمار ہیسبروک کے الفاظ، ’یہ ایک نیا وائرس ہے جس کے باعث ہلاک ہونے والے افراد کی تعداد بھی خاصی زیادہ ہے اور ضروری ہے کہ ہم اس بارے میں مزید جاننے کی کوشش کریں کہ یہ اتنی آسانی سے کیوں پھیل رہا ہے؟ ہمیں اس وائرس کی علامات پر بھی غور کرنا چاہیئے‘۔
ایک دہائی قبل جب سارس وائرس پھیلا تھا، تب ماہرین کا کہنا تھا کہ سارس وائرس کے پھیلنے کا ایک بڑا سبب ہوائی سفر تھا۔ ہوائی سفر کے باعث یہ وائرس ایک ملک سے دوسرے ملک تک پھیلتا رہا۔
اس برس کے آخر میں سعودی عرب میں لاکھوں حجاج کرام جمع ہوں گے۔ طبی ماہرین اس موقع پر سعودی عرب پر گہری نظر رکھیں گے۔
</doc>
<doc docid='voa_1914455' lang='urd' type='mono' source_url='https://www.urduvoa.com/a/who-mers-virus-not-global-emergency/1914455.html' term='MERS'>
’میرس وائرس‘ عالمی ایمرجنسی کا باعث نہیں: رپورٹ
واشنگٹن —
عالمی سطح پر مشرق ِ وسطیٰ میں پائے جانے والے میرس وائرس کے کیسز میں اضافے سے اس مرض کے بارے میں تشویش بڑھتی جا رہی ہے۔
عالمی ادارہٴصحت نے بدھ کے روز ایک بیان میں کہا ہے کہ میرس وائرس کے بارے میں عالمی سطح پر تشویش کے عنصر میں اضافے کی طرف توجہ مبذول کی گئی ہے، مگر اس وائرس کے باعث کوئی طبی ایمرجنسی نافذ کرنے کی ضرورت نہیں۔
سعودی عرب میں میرس وائرس کے 500 مریضوں کی تصدیق کی گئی ہے، جبکہ سعودی عرب کے ہمسایہ ممالک میں بھی اس وائرس کے چند کیسز رپورٹ کیے گئے ہیں۔
میرس وائرس کے 30 فی صد مریض اس مرض کے ہاتھوں موت کے منہ میں چلے جاتے ہیں۔
میرس وائرس کی علامات میں کھانسی، بخار اور بعض اوقات نمونیا بھی شامل ہے۔
عالمی ادارہ ٴصحت کی ہنگامی کمیٹی کا کہنا ہے کہ موجودہ معلومات کے تناظر میں میرس وائرس کے انسانی صحت پر اثرات کے حوالے سے تشویش میں اضافہ ہوا ہے، مگر اس بات کے کوئی شواہد نہیں ملے کہ یہ وائرس ایک انسان سے دوسرے انسان تک منتقل ہو سکتا ہے۔
</doc>
<doc docid='voa_2645183' lang='urd' type='mono' source_url='https://www.urduvoa.com/a/who-mission-to-saudi-arabia-to-target-mers-corona-virus/2645183.html' term='MERS'>
عالمی ادارہ ِصحت کا مشن سعودی عرب جائے گا
واشنگٹن —
عالمی ادارہ ِصحت کا ایک مشن رواں ہفتے سعودی عرب کی حکومت کی درخواست پر اپنا ایک مشن وہاں بھیجے گا۔ اس مشن کا مقصد آنے والے سیزن میں مڈل ایسٹ ریسپائریٹری سنڈروم سے بچاؤ کے لیے جسے میرس کورونا بھی کہا جاتا ہے، اقدامات کو یقینی بنانا ہے۔
سعودی عرب گذشتہ دو برسوں سے میرس وائرس سے نمٹنے کے لیے اقدامات اٹھا رہا ہے۔
عالمی ادارہ ِصحت کے تحقیق دانوں نے گذشتہ دو برسوں میں سعودی عرب میں کم از کم 975 کیسز کی تصدیق کی ہے جن میں سے 358 اموات ہوئی تھیں۔
2012 کے بعد سے سعودی عرب میں میرس وائرس کے ہاتھوں ہلاکت کی شرح 35 فیصد رہی۔
سعودی عرب میں گذشہ برس مئی اور جون میں میرس وائرس بڑے پیمانے پر پھوٹ پڑی تھی۔ عالمی ادارہ ِصحت کے مطابق سعودی عرب میں ان دنوں میرس وائرس کا تقریباً ہر روز ایک نیا کیس رجسٹر کیا جا رہا ہے۔ اومان اور متحدہ عرب امارات میں بھی میرس وائرس کے کیسز درج کیے جا رہے ہیں۔
عالمی ادارہ ِصحت کے ماہرین کا کہنا ہے کہ سعودی عرب میں لوگوں میں یہ وائرس اونٹوں کی وجہ سے پھیل رہا ہے۔
عالمی ادارہ ِصحت نے حال ہی میں فلپائن میں بھی میرس وائرس کا ایک کیس رپورٹ ہونے کی تصدیق کی ہے۔ 32 سالہ خاتون جن میں میرس وائرس کی تصدیق کی گئی ہے، سعودی عرب میں بطور نرس کام کرتی ہے۔
</doc>
<doc docid='voa_1929474' lang='urd' type='mono' source_url='https://www.urduvoa.com/a/saudi-mers-data-review-reveals-spike-in-number-of-deaths/1929474.html' term='MERS'>
سعودی عرب: میرس وائرس، شرح ِاموات میں اضافہ
واشنگٹن —
سعودی عرب میں میرس وائرس سے ہلاکت کا سلسلہ جاری ہے۔
سعودی حکام کی جانب سے میرس وائرس سے متاثر ہونے والوں اور اس وائرس کے ہاتھوں ہلاک ہونے والے مریضوں کے تازہ اعداد و شمار منگل کے روز شائع کیے گئے۔ ان اعداد و شمار کے مطابق میرس وائرس کے ہاتھوں ہلاک ہونے والوں کی شرح میں 50 فی صد اضافہ ہوا ہے۔
سعودی عرب میں میرس وائرس سے متاثر ہونے والوں کی تعداد اب 575 سے بڑھ کر 688 تک پہنچ گئی ہے۔ اعداد و شمار کے مطابق میرس وائرس کے ہاتھوں ہلاک ہونے والوں کی تعداد 190 سے بڑھ کر 282 تک پہنچ گئی ہے۔
یہ اعداد و شمار سعودی عرب کی وزارت ِصحت کی جانب سے جاری کیے گئے ہیں۔
میرس وائرس کی علامات میں کھانسی، بخار اور نمونیا شامل ہے۔
میرس وائرس کی وجہ سے سعودی عرب میں شرح ِاموات 41 فی صد ہو گئی ہے، جو کہ پہلے 33فی صد بتائی جا رہی تھی۔
دوسری طرف، سعودی عرب کی وزارت ِصحت کا کہنا ہے کہ گو کہ میرس وائرس کے مریضوں کی تعداد میں اضافہ ہوا ہے، مگر دوسری طرف اس وائرس کا زور پہلے کی نسبت کم ہوتا بھی دکھائی دے رہا ہے۔
</doc>
<doc docid='voa_2935860' lang='urd' type='mono' source_url='https://www.urduvoa.com/a/nineteen-die-from-mers-in-last-seven-days-in-saudi-arabia/2935860.html' term='MERS'>
سعودی عرب: سات دن میں ’مرس‘ سے 19 افراد ہلاک
سعودی عرب کی وزارت صحت نے کہا ہے کہ گزشتہ سات روز میں مزید 19 افراد سانس کی بیماری ’مرس‘ یعنی مڈل ایسٹ ریسپائریٹری سنڈروم سے ہلاک ہو گئے ہیں۔ حال ہی میں سعودی عرب کے دارالحکومت ریاض میں اس بیماری کے پھیلاؤ میں اضافہ ہوا ہے۔
وزارت صحت کی طرف سے جمعرات کو جاری کیے گئے اعداد و شمار سے ظاہر ہوتا ہے کہ جون 2012ء میں پہلی مرتبہ اس بیماری کی شناخت ہونے کے بعد سے اب تک سعودی عرب میں 1171 افراد اس وائرس سے متاثر ہوئے جن میں سے 502 ہلاک ہو گئے۔
گزشتہ سات دنوں کے دوران سعودی عرب میں مرس کے 53 نئے کیسز سامنے آئے ہیں جن میں سے 51 ریاض میں جبکہ صرف دو دیگر علاقوں سے ہیں۔
اس بیماری میں بخار، سانس لینے میں تکلیف اور کھانسی کی علامات ظاہر ہو سکتی ہیں۔
سعودی عرب میں اس وقت بیماری کا پھیلاؤ اس لیے خطرناک ہو سکتا ہے کیونکہ اگلے ماہ سے حج شروع ہو رہا ہے جس میں دنیا بھر سے لاکھوں مسلمان مکہ اور مدینہ میں مذہبی فرائض پورے کرتے ہیں۔
اس سال جنوبی کوریا میں بھی اس مرض کی دو ماہ تک جاری رہنے والی وبا سے 186 افراد متاثر ہوئے تھے جن میں سے 36 ہلاک ہو گئے تھے۔ 28 جولائی کو جنوبی کوریا کے حکام نے ملک میں اس وبا کے خاتمے کا اعلان کیا تھا۔
</doc>
<doc docid='voa_2821153' lang='urd' type='mono' source_url='https://www.urduvoa.com/a/south-korea-seven-new-cases-of-mers-rise/2821153.html' term='MERS'>
جنوبی کوریا: مرس وائرس سے مزید سات لوگ متاثر
جنوبی کوریا کی وزارت صحت نے اتوار کو بتایا کہ نظام تنفس کے ایک وائرس (مرس) سے مزید سات افراد متاثر ہو چکے ہیں جس کے بعد ملک میں اس وائرس کے مریضوں کی تعداد 145 ہو گئی ہے۔
عالمی ادارہ صحت نے اس صورتحال کو "وسیع اور پیچیدہ" قرار دیا ہے۔
اب تک اس وائرس سے متاثرہ 14 مریضوں کی موت بھی واقع ہو چکی ہے جن میں بڑی تعداد عمر رسیدہ لوگوں کی ہے۔
مرنے والوں میں اس ایمبولینس کا ڈرائیور بھی شامل ہے جو وائرس سے متاثرہ مریضوں کو اسپتال لایا کرتا تھا۔
باور کیا جاتا ہے کہ مشرق وسطیٰ ریسپائٹری سنڈروم (مرس) نامی وائرس حال ہی میں مشرق وسطیٰ سے واپس آنے والے ایک کارروباری شخص کے ذریعے ملک میں منتقل ہوا۔
ہفتہ کو جنوبی کوریا اور عالمی ادارہ صحت کے عہدیداروں نے ایک نیوز کانفرنس میں بتایا تھا کہ اب تک یہ وائرس پوری طرح عوام میں نہیں پھیلا لیکن ایسے افراد کی تعداد ہزاروں میں ہو سکتی ہے جن کا وائرس سے متاثرہ لوگوں سے میل جول رہا ہو۔
حکام کے بقول ایسے افراد کی بھی نگرانی کی جا رہی ہے اور ملک میں ہزاروں اسکولوں کو بند کر دیا گیا ہے۔
اس صورتحال کے تناظر میں صدر پارک گیون ہئی نے آئندہ ہفتے ہونے والا اپنا دورہ امریکہ بھی ملتوی کر دیا ہے۔
</doc>
<doc docid='voa_1943075' lang='urd' type='mono' source_url='https://www.urduvoa.com/a/mers-virus-of-concern-before-hajj-who/1943075.html' term='MERS'>
حج سے قبل ’میرس وائرس‘ سے بچاؤ کے اقدامات ناگزیر
واشنگٹن —
عالمی ادارہِ صحت کا کہنا ہے کہ ’میرس‘ وائرس ابھی بھی سعودی عرب میں صحت کا ایک بڑا مسئلہ ہے اور جوں جوں حج قریب آتا جا رہا ہے، اس حوالے سے خدشات بھی سر اٹھا رہے ہیں آیا حج کے لاکھوں زائرین میں اس وائرس کے پھیلنے کا امکان تو نہیں۔ اور، کیا اس سے بچاؤ کے لیے درکار حفاظتی اقدامات اٹھائے جا رہے ہیں۔
میرس وائرس، جو ’مڈل ایسٹ ریسپائریٹری سنڈروم‘ کا مخفف ہے، ایک خطرناک وائرس ہے۔
ماہرین کے مطابق، اس بیماری کی علامات میں کھانسی، بخار اور بعض اوقات جان لیوا نمونیا بھی ہو سکتا ہے۔
تشخیص کے بعد سے اب تک دنیا بھر میں میرس وائرس کے 800 کیسز سامنے آ چکے ہیں۔
سب سے زیادہ کیسز سعودی عرب میں سامنے آئے ہیں۔
میرس وائرس زیادہ تر مشرق ِ وسطیٰ کے ممالک میں پھیلا ہے، مگر یورپ، ایشیا اور امریکہ میں بھی اس وائرس کے چند کیسز درج ہوئے ہیں۔
اب تک دنیا بھر میں میرس وائرس کے ہاتھوں 315 افراد ہلاک ہو چکے ہیں۔
عالمی ادارہ ِصحت کا کہنا ہے کہ سعودی عرب نے میرس وائرس سے نمٹنے کے لیے خاطر خواہ اقدامات اٹھائے ہیں اور اب تک اس بات کے بھی کوئی شواہد نہیں ملے کہ یہ وائرس ایک انسان سے دوسرے انسان کو منتقل ہو سکتا ہے۔
ادارے کی ’میرس وائرس‘ سے بچاؤ سے متعلق کمیٹی نے سعودی عرب پر زور دیا ہے کہ وہ میرس وائرس سے بچاؤ کے لیے خاطرخواہ اقدام کرے اور حج سے پہلے بالخصوص اس بات پر دھیان دیا جائے کہ لاکھوں حج زائرین کی آمد پر اس وائرس سے بچاؤ کو ممکن بنایا جا سکے۔
عالمی ادارہ ِصحت نے سعودی عرب کی جانب سے میرس وائرس کے حوالے سے اٹھائے جانے والے اقدامات کی بھی تعریف کی اور کہا کہ سعودی عرب نے اس مرض سے بچاؤ کے لیے عمدہ اقدامات کیے ہیں۔
</doc>
<doc docid='voa_2810849' lang='urd' type='mono' source_url='https://www.urduvoa.com/a/south-korea-reports-more-mers-cases/2810849.html' term='MERS'>
جنوبی کوریا: مرس وائرس سے مزید افراد متاثر، ہلاکتوں کی تعداد پانچ
جنوبی کوریا میں شعبہ صحت کے حکام نے اتوار کو بتایا کہ ملک میں ریسپائیرٹری سنڈروم (ایم ای آر ایس یا مرس) سے متاثر ہونے والوں کی تعداد 64 ہو گئی ہے جب کہ ایک اور مریض دم توڑ گیا جس سے ہلاکتوں کی تعداد پانچ ہو گئی ہے۔
جنوبی کوریا میں 20 مئی کو اس وبا کے پھوٹنے کا پتا چلا تھا اور مشرق وسطیٰ کے باہر کسی بھی ملک میں اس وائرس کے پھیلاؤ کا یہ سب سے بڑا واقعہ ہے۔
لوگوں میں خوف و ہراس پایا جاتا ہے جب کہ اس وائرس سے نمٹنے کے لیے حکومتی اقدامات پر بھی کئی سوال اٹھائے جا رہے ہیں۔
وائرس سے متاثرہ تازہ ہلاکت 75 سالہ مریض کی ہوئی جو کہ سیول میں اسی اسپتال میں زیر علاج تھا جہاں 17 دیگر افراد بشمول طبی عملے کے دو ارکان، بھی ممکنہ طور پر اسی وائرس کا شکار ہوئے۔
حکام کا کہنا ہے کہ جن لوگوں میں وائرس کی تصدیق ہوئی ہے وہ تمام صحت عامہ کی مختلف تنصیبات سے تعلق رکھتے ہیں۔
جنوبی کوریا میں اس مرض کا وائرس مشرق وسطیٰ کے کاروباری دورے سے واپس آنے والے ایک شخص کے ذریعے آیا۔
مرس کا وائرس اسی وائرس کی ایک قسم ہے جس سے 2003ء میں ہزاروں کی تعداد میں لوگ تنفس کے شدید مسائل (ریسپائیرٹری سنڈروم) کا شکار ہو گئے اور جس کا نہ تو کوئی علاج اور نہ ہی کوئی ویکسین میسر ہے۔
یہ مرض پہلی بار 2012ء میں سعودی عرب میں رپورٹ ہوا تھا اور اس کے بعد یہ کئی ممالک میں پھیل گیا ہے۔
</doc>
<doc docid='voa_2881189' lang='urd' type='mono' source_url='https://www.urduvoa.com/a/mers-threat-over-in-south-korea/2881189.html' term='MERS'>
’میرس وائرس‘ کا خطرہ ٹل گیا: جنوبی کوریا
جنوبی کوریا نے ’میرس‘ وائرس کے خطرے کے مؤثر خاتمے کا اعلان کیا ہے، جس سے 36 افراد ہلاک ہو گئے تھے اور سیول کی پہلے سے سست ہوتی ہوئی معیشت کو نقصان پہنچایا تھا۔
مئی میں سامنے آنے والے مڈل ایسٹ ریسپائریٹری سنڈروم یعنی ’میرس‘ سے 186 افراد متاثر ہوئے اور 16,000 دیگر کو اس سے متاثر ہونے کے شبے میں عام آبادی سے علیحدہ کرنا پڑا تھا۔
وزیراعظم ہوانگ کیو آہن نے منگل کو ایک اجلاس کے بعد کہا کہ گزشتہ 23 روز میں کوئی نیا کیس سامنے نہیں آیا۔
’’میرس کے آخری مشتبہ مریض کو گزشتہ روز علیحدہ قیام سے فارغ کیا گیا۔ حکومت اور طبی ماہرین کا خیال ہے کہ عوام اب اس سے بے فکر ہو سکتے ہیں۔‘‘
میرس کی وبا نے ملک کو پریشان کر دیا تھا، جس کے بعد لوگوں کو وبا سے بچانے کے لیے ہزاروں سکولوں کو بند کرنا پڑا۔
اس بحران کو جنوبی کوریا کی معیشت کی خراب کارکردگی کا جزوی طور پر ذمہ دار ٹھہرایا گیا ہے، جو دوسری سہ ماہی کے دوران چھ سال میں سب سے زیادہ سست روی کا شکار ہوئی۔
سعودی عرب اور علاقے کے دیگر ممالک کا سفر کرنے والے ایک 68 سالہ بزنس مین کے ذریعے جنوبی کوریا پہنچنے والی اس بیماری کا کوئی علاج نہیں اور نہ ہی اس سے بچنے کے لیے ویکسین دستیاب ہے۔
</doc>
<doc docid='voa_2808585' lang='urd' type='mono' source_url='https://www.urduvoa.com/a/south-korea-4-death-due-to-mers/2808585.html' term='MERS'>
جنوبی کوریا: 'مرس وائرس' سے ہلاکتوں کی تعداد چار ہو گئی
جنوبی کوریا نے جمعہ کو تصدیق کی ہے کہ مشرق وسطیٰ ریسپائیرٹری سنڈروم (ایم ای آر ایس یا مرس) سے ہلاکتوں کی تعداد چار ہو گئی ہے جبکہ درجنوں افراد اس مرض سے متاثر ہوئے ہیں۔
جنوبی کوریا کے محکمہ صحت کے عہدیداروں کا کہنا ہے کہ جمعرات کو ایک 76 سالہ شخص اس مرض سے جان کی بازی ہار گیا۔
جنوبی کوریا میں اس مرض سے مشتبہ طور پر متاثر ہونے والے 1,600 سے زائد افراد کو گھروں اور طبی مراکز میں قرنطینہ میں رکھا گیا ہے۔
جنوبی کوریا کی صدر پارک گیون نے اس مرض کے پھیلاؤ کوروکنے کے لئے ہر ممکن اقدام کرنے کی ہدایت کی ہے۔ اس مرض کا وائرس مشرق وسطیٰ کے کاروباری دورے سے واپس آنے والے ایک شخص کے ذریعے ملک میں آیا۔
مرس کا وائرس اسی وائرس کی ایک قسم ہے جس سے 2003 میں ہزاروں کی تعداد میں لوگ تنفس کے شدید مسائل (ریسپائیرٹری سنڈروم) کا شکار ہو گئے اور جس کا نہ تو کوئی علاج اور نہ ہی کوئی ویکسین میسر ہے۔
یہ مرض پہلی بار 2012 میں سعودی عرب میں رپورٹ ہوا تھا اور اس کے بعد یہ کئی ممالک میں پھیل گیا ہے۔
</doc>
<doc docid='voa_2480372' lang='urd' type='mono' source_url='https://www.urduvoa.com/a/ebola-death-toll-surpasses-4000/2480372.html' term='ebola'>
ایبولا سے ہلاکتوں کی تعداد 4000 سے تجاوز کر گئی
عالمی ادارہ صحت 'ڈبلیو ایچ او' نے کہا ہے کہ ایبولا وائرس سے ہونے والی ہلاکتوں کی تعداد چار ہزار سے تجاوز کر گئی ہے۔
ڈبلیو ایچ او کے مطابق دنیا کے سات ممالک سے ایبولا وائرس کے 8400 کیسز رپورٹ ہوئے جن میں سے 4033 مریض موت کا شکار ہوچکے ہیں۔
ان ہلاکتوں میں نو کے علاوہ باقی تمام مغربی افریقی ممالک لائبیریا، گنی اور سیرالیون میں ہوئی۔ آٹھ افراد نائیجیریا میں ہلاک ہوئے جب کہ ایبولا کے ایک مریض کی موت امریکہ میں ہوئی۔
ڈبلیو ایچ او کی مرتب کردہ رپورٹ میں بتایا گیا کہ ایبولا وائرس سے اسپین اور سینیگال میں بھی ایک، ایک شخص متاثر ہوا لیکن ان ملکوں میں اس سے کسی کی موت واقع نہیں ہوئی۔
ایبولا کی پھوٹنے والی ایک اور وبا سے عوامی جمہوریہ کانگو میں 43 افراد جان کی باز ہار چکے ہیں۔
مزید برآں جمعہ کو اقوام متحدہ نے کہا ہے کہ اس وبا سے نمٹنے کے لیے کی گئی ایک ارب ڈالر کی اپیل میں سے صرف ایک تہائی حاصل ہوسکی ہے۔ عالمی ادارے کے نائب سیکرٹری جنرل جان الیاسن کے مطابق مزید رقم کا بندوبست اشد ضروری ہے۔
اقوام متحدہ کے لیے امریکہ کی سفیر سمانتھا پاور نے مزید ملکوں پر زور دیا کہ وہ آگے آئیں اور رقم عطیہ کریں۔ ان کے بقول اب تک صرف 24 ملکوں نے دس لاکھ یا اس سے کچھ زیادہ رقم دینے کا وعدہ کیا ہے۔
</doc>
<doc docid='voa_2496510' lang='urd' type='mono' source_url='https://www.urduvoa.com/a/ebola-death-toll-nears-5000-as-virus-advances-25oct2014/2496510.html' term='ebola'>
ایبولا سے ہلاکتیں پانچ ہزار کے قریب: عالمی ادارہ
واشنگٹن —
عالمی ادارۂ صحت (ڈبلیو ایچ او) نے کہا ہے کہ ایبولا وائرس سے مرنے والے افراد کی تعداد پانچ ہزار کے نزدیک جاپہنچی ہے جس میں تیزی سے اضافہ ہورہا ہے۔
عالمی ادارے کی جانب سے ہفتے کو جاری کیے جانے والے اعداد و شمار کے مطابق وائرس اب تک 4922 افراد کی جان لے چکا ہے جن میں سے بیشتر مغربی افریقہ کے تین ملکوں – گنی، لائبیریا اور سیرالیون – میں ہلاک ہوئے ہیں۔
عالمی ادارۂ صحت کا کہنا ہے کہ ایبولا سے ہونے والی کل ہلاکتوں میں سے 4912 افراد وائرس سے سب سے زیادہ متاثر ہونے والے ان تین ملکوں میں ہلاک ہوئے ہیں۔
'ڈبلیو ایچ او' کے مطابق دنیا کے آٹھ ملکوں میں وائرس کے اب تک 10141 تصدیق شدہ مریض سامنے آچکے ہیں۔
عالمی ادارے کے مطابق یہ اعداد و شمار جمعرات تک کے ہیں اور عین ممکن ہے کہ وائرس سے مرنے والوں کی تعداد ہفتے کو پانچ ہزار سے تجاوز کرگئی ہو۔
'ڈبلیو ایچ او' نے یہ خدشہ بھی ظاہر کیا ہے کہ ایبولا سے مرنے والے افراد کی درست تعداد بیان کی گئی تعداد سے گنی میں ڈیڑھ گنا، لائبیریا میں ڈھائی گنا اور سیرا لیون میں دو گنا زیادہ ہوسکتی ہے۔
طبی ماہرین کے مطابق غربت کا شکار ان ملکوں میں وائرس سے متاثرہ کئی افراد اسپتالوں اور طبی مراکز تک پہنچنے سے قبل ہی یا تو دم توڑ جاتے ہیں یا ان کے رشتے دار ان کا دیسی علاج کرنے کی کوشش میں گھروں ہی پر رکھتے ہیں اور حکام کو ان کے مرض کی اطلاع نہیں دیتے۔
جمعے کو وائرس نے گنی کے پڑوسی ملک مالی میں بھی ایک دو سالہ بچی کی جان لے لی تھی جو اس مغربی افریقی ملک میں ایبولا سے ہونے والی پہلی ہلاکت ہے۔
سفارتی حکام اور بین الاقوامی اداروں نے خانہ جنگی اور غربت کا شکار ملک مالی کی ایبولا سے بچاؤ اور اس پر قابو کی صلاحیت پر شبہات کا اظہار کیا ہے ۔
حکام کو خدشہ ہے کہ اگر مالی حکومت کی فوری مدد نہ کی گئی تو وائرس بے قابو ہو کر بڑی تعداد میں ہلاکتوں کا سبب بن سکتا ہے۔
عالمی ادارۂ صحت کا کہنا ہے کہ مالی میں ایبولا سے ہلاک ہونے والی بچی اپنے اہلِ خانہ کے ساتھ گنی سے بس کے ذریعے مالی پہنچی تھی۔
ادارے نے خبردار کیا ہے کہ بس کے دیگر مسافر بھی وائرس سے متاثر ہوسکتے ہیں۔ مالی میں حکام بچی سے رابطے میں آنے والے 43 افراد کی پہلے ہی نگہداشت کر رہے ہیں اور ان کی صحت کی صورتِ حال پر مسلسل نظر رکھی جارہی ہے۔
خبر رساں ادارے 'رائٹرز' کے مطابق ایبولا کا اگلا نشانہ افریقی ملک آئیوری کوسٹ بن سکتا ہے جہاں حکام نے خطے کے دیگر ملکوں میں وائرس کی موجودگی کے بعد ملک کے داخلی اور خارجی راستوں کی نگرانی سخت کردی ہے۔
</doc>
<doc docid='voa_2406895' lang='urd' type='mono' source_url='https://www.urduvoa.com/a/africa-ebola-virus-who-declares-ebola-global-health-emergency-/2406895.html' term='ebola'>
عالمی ادارہ صحت: ایبولا وائرس بین الاقوامی خطرہ
عالمی ادارہ صحت نے مغربی افریقہ سے پھوٹنے والے ایبولا وائرس کی وبا کو ایک غیر معمولی صورت حال قرار دیتے ہوئے اسے بین الاقوامی صحت کے لیے ایمرجنسی قرار دیا ہے۔
اب تک مغربی افریقہ کے چار ملکوں میں اس وبا کی وجہ سے تقریباً ایک ہزار افراد ہلاک ہو چکے ہیں۔
ڈبلیو ایچ او کی طرف سے جمعہ کو جاری ہونے والے ایک بیان میں کہا گیا ہے کہ اس وبا کی شدت کی وجہ سے اس کے دنیا کے دوسرے ملکوں تک پھیلنے کے سنگین خطرات ہو سکتے ہیں۔
ڈبلیو ایچ او نے ایبولا وائرس پر اپنی دو روزہ ہنگامی میٹنگ کے بعد کہا کہ " ایبولا وائرس کے دوسرے ملکوں تک پھیلاؤ کو روکنے کے لیے عالمی سطح پر مربوط کوششوں کی ضرورت ہے۔"
بین الاقوامی سطح پر ایمرجنسی کے اعلان سے اس وبا سے نمٹنے کے لیے موثر کارروائی کرنے میں مدد ملے گی۔
عالمی ادارہ صحت نے کہا ہے کہ یہ ضرور ہے کہ اب تک ایبولا وائرس سے متاثر ہونے والے چاروں ملک گنی، لائبیریا، سرالیون اور نائیجیریا میں ایمرجنسی نافذ کی جائے لیکن ڈبلیو ایچ او نے یہ واضح کیا کہ اس حوالے سے کسی بھی طرح کی عمومی بین الاقوامی سفری اور تجارتی پابندی لگانے کی ضرورت نہیں ہے۔
ڈبلیو ایچ او کے ایک عہدیدار نے کہا کہ وائرس سے متاثرہ افراد کی مناسب دیکھ بھال سے اس وبا کا پھیلاؤ روکا جا سکتا ہے۔
انہوں نے جنیوا میں صحافیوں سے فون پر بات کرتے ہوئے کہا کہ "یہ کوئی پراسرار بیماری نہیں ہے۔ یہ ایک متعدی وبا ہے جس کو روکا جا سکتا ہے"۔ انہوں نے مزید کہا کہ "یہ کوئی ایسا وائرس نہیں ہے جو ہوا کے ذریعے پھیلتا ہو"۔
ڈبلیو ایچ او نے کہا کہ موجودہ وبا ایبولا وائرس کی سب سے پہلے تصدیق ہونے کے بعد گزشتہ چالیس سالوں کے دوران سب سے سنگین ہے۔
</doc>
<doc docid='voa_2486529' lang='urd' type='mono' source_url='https://www.urduvoa.com/a/texas-health-official-admits-mistakes-in-first-ebola-case-16oct2014/2486529.html' term='ebola'>
ایبولا مریض کی نگہداشت میں غلطی ہوئی، ٹیکساس حکام کا اعتراف
واشنگٹن —
امریکی ریاست ٹیکساس کے محکمۂ صحت نے اعتراف کیا ہے کہ ان سے امریکہ میں سامنے آنے والے ایبولا کے پہلے مریض کی نگہداشت میں "غلطی"ہوئی تھی۔
یہ اعتراف ریاستی اسپتالوں کے منتظم ادارے 'ٹیکساس ہیلتھ ریسورسز' کے سینئر نائب صدر ڈینئل ورگا نے ایوانِ نمائندگان کی ایک کمیٹی کو جمع کرائے جانے والے اپنے تحریری بیانِ حلفی میں کیا ہے۔
کانگریس کی کمیٹی نے جمعرات کو سماعت کے دوران امریکہ میں ایبولا سے بچاؤ کے انتظامات اور ممکنہ مریضوں میں وائرس کی موجودگی جانچنے کی تیاریوں کا جائزہ لیا۔
ڈاکٹر ورگا نے اپنے بیانِ حلفی میں کہا ہے کہ طبی عملے سے امریکہ میں ایبولا کے پہلے مریض تھامس ایرک ڈنکن میں وائرس کی موجودگی کا پتا چلانے اور عوام کو درست معلومات بہم پہنچانے میں "غلطیاں" ہوئی تھی۔
ڈاکٹر ورگا کے مطابق جب ایرک ڈنکن کو اسپتال منتقل کیا گیا تو عملےکو ایبولا کے علاج اور وائرس سے بچاؤ کے لیے ضروری حفاظتی اقدامات کے متعلق کوئی تربیت نہیں ملی تھی۔
ایرک ڈنکن کے علاج پر مامور عملے کے دو افراد میں ایبولا وائرس کی منتقلی کے بعد امریکہ میں ایبولا کے علاج معالجے کے انتظامات پر زور و شور سے بحث جاری ہے اور کئی حلقے ریاستی حکام کو طبی عملے کے لیے مناسب حفاظتی اقدامات نہ کرنے کا ذمہ دار قرار دے رہے ہیں۔
لائبیرین نژاد امریکی شہری ڈنکن میں گزشتہ ماہ لائبیریا سے امریکہ آنے کے چند روز بعد ایبولا کی علامات ظاہر ہوئی تھیں اور وہ لگ بھگ ڈیڑھ ہفتہ ٹیکساس کے شہر ڈلاس میں زیرِ علاج رہنے کے بعد انتقال کرگیا تھا۔
سماعت کے دوران بیانِ حلفی دیتے ہوئے 'سینٹرز فار ڈیزیز کنٹرول اینڈ پریوینشن' کے سربراہ ڈاکٹر تھامس فرائیڈن نے کمیٹی کو بتایا کہ اگر مغربی افریقہ میں ایبولا کی صورتِ حال مزید خراب ہوئی تو یہ امریکہ کے ہیلتھ کیئر نظام کے لیے ایک طویل المدت خطرہ ثابت ہوسکتا ہے۔
ڈاکٹر فرائیڈن نے کہا کہ ایبولا سے نبٹنے کا بہترین راستہ صحتِ عامہ کے نظام کو موثر بنانا اور طبی عملے کو مناسب تربیت فراہم کرنا ہے۔
انہوں نے ارکانِ کانگریس کو بتایا کہ گو کہ ایبولا کو تاحال کوئی حتمی علاج دریافت نہیں کیا جاسکا ہے لیکن انہیں یقین ہے کہ یہ وائرس امریکی عوام کے لیے کوئی بڑا خطرہ نہیں بنے گا۔
امریکہ کے 'نیشنل انسٹی ٹیوٹ آف الرجی اینڈ انفیکشیس ڈیزیز' کے سربراہ ڈاکٹر انتھونی فوسی نے کمیٹی کو بتایا کہ ایبولا سے بچاؤ کی دو ویکسینوں کی تیاری کا کام ابتدائی مراحل میں ہے ۔
دریں اثنا 'عالمی ادارۂ صحت (ڈبلیو ایچ او)' نے اپنے وفود مالی اور آئیوری کوسٹ روانہ کرنے کا اعلان کیا ہے جو وہاں ایبولا سے بچاؤ کی تیاریوں اور حفاظتی اقدامات کا جائزہ لیں گے۔
افریقہ کے یہ دونوں ملک ایبولا سے سب سے زیادہ متاثر ہونے والے ملکوں گنی، لائبیریا اور سیرا لیون کے پڑوسی ہیں جہاں اس مرض سے اب تک ساڑھے چار ہزار افراد ہلاک ہوچکے ہیں۔
</doc>
<doc docid='voa_2665569' lang='urd' type='mono' source_url='https://www.urduvoa.com/a/north-korea-eases-ebola-travel-restriction/2665569.html' term='ebola'>
ایبولا وائرس: شمالی کوریا نے غیر ملکیوں پر عائد سفری پابندیاں نرم کر دیں
شمالی کوریا نے مہلک ایبولا وائرس کے ممکنہ پھیلاؤ کے خدشے کے باعث غیر ملکی سیاحوں پر عائد کی گئی کچھ پابندیاں ختم کر دی ہیں۔
پیانگ یانگ نے گزشتہ اکتوبر میں غیر ملکی سیاحوں کا ملک میں داخلہ بند کر دیا تھا اور جب کہ سفارت کاروں اور ملک میں آنے والے دیگر غیر ملکیوں کے لیے ضروری تھا کہ وہ شمالی میں داخل ہونے کے بعد 21 دن قرانطینہ (یعنی الگ) رہیں۔
غیر ملکی سیاحوں کو سفری سہولتیں فراہم کرنے والے دو ایجنسیوں نے منگل کو بتایا کہ انہیں پیانگ یانگ نے مطلع کیا کہ بہت ساری سفری پابندیاں اٹھا لی گئی ہیں۔
تاہم پیانگ یانگ میں سفارتی ذرائع کے مطابق گینی، لائیبریا، سیرا لیون اور ایبولا سے متاثرہ دیگر مغربی افریقی ممالک سے آنے والے افراد کے لیے ’قرانطینہ‘ کی پابندی برقرار رہے گی۔
ایبولا کی وبا کے پھوٹنے کے بعد کئی ممالک نے مغربی افریقہ سے آنے والے افراد کے خلاف سفری پابندیاں عائد کر دی تھیں۔ واضح رہے کہ دسمبر 2013ء کے بعد سے ایبولا وائرس 9,500 سے زائد افراد ہلاک ہو چکے ہیں۔
شمالی کوریا کا شمار دنیا میں سب سے زیادہ الگ تھلگ رہنے والے ممالک میں ہوتا ہے جہاں ابھی تک ایبولا وائرس کا ایک بھی کیس سامنے نہیں آیا ہے جس کی وجہ سے (سفری) پابندیوں کے عائد کیے جانے پر سوال اٹھائے جا رہے تھے۔
</doc>
<doc docid='voa_2888749' lang='urd' type='mono' source_url='https://www.urduvoa.com/a/ebola-vaccine-proves-promising-who/2888749.html' term='ebola'>
ایبولا ویکسین ’انتہائی مؤثر‘ ثابت ہوئی ہے: عالمی ادارہٴ صحت
واشنگٹن —
تحقیق کاروں کا کہنا ہے کہ ’ایبولا‘ وائرس کے خلاف تیار کردہ تجرباتی ویکسین اِس مہلک بیماری سے بچاؤ میں ’انتہائی مؤثر‘ ثابت ہوئی ہے۔
عالمی ادارہٴ صحت نے جمعہ کو بتایا کہ گِنی میں ویکسین پر ہونے والے تجربات 100 فی صد مؤثر ثابت ہوئے ہیں۔ برطانوی طبی رسالے، ’لانسیٹ‘ نے اِن تجربات کے ابتدائی نتائج اور تجزیات شائع کیے ہیں۔
ناورے کی وزیر خارجہ کے مطابق، عین ممکن ہے کہ نئی ویکسین ’ایبولا کے علاج کے حوالے سے ایک مجرب دوا‘ ثابت ہو۔ ناورے اُن متعدد ملکوں میں شامل ہے جہاں اِس ویکسین پر تجربات جاری تھے۔
گزشتہ برس ایبولا کی بیماری نے مغربی افریقہ کو اپنی لپیٹ میں لے لیا تھا، جس دوران 11000 سے زائد افراد ہلاک ہوئے تھے، جن میں زیادہ اموات لائبیریا، گِنی اور سیئرا لیون میں واقع ہوئیں۔
ایبولا کا وائرس چند خطرناک ترین ’وائرسز‘ میں سے ایک ہے، جسے ’ہیمرہیج فیورز‘ (گردن توڑ بخارکی ایک قسم) بتایا جاتا ہے۔
توقع ظاہر کی گئی ہے کہ یہ نئی ویکسین اِن تمام بیماریوں کی روک تھام کے حوالے سے مثبت پیش رفت کا درجہ اختیار کر لے۔
ویکسین، جسے ’وِی ایس وِی-اِی بی او وِی‘ کا نام دیا گیا ہے، اِسے گِنی میں 4000 سے زائد افراد پر تجربہ کیا گیا، جنھیں ایبولا وائرس لگ گیا تھا۔
عالمی ادارہ ٴصحت کے مطابق ابتدائی نتائج اتنے امید افزا ہیں کہ مزید تجربات روک کر، اِس ہفتے سے، ویکسین کو بیماروں کے باقاعدہ علاج کے لیے استعمال کرنا شروع کر دیا گیا ہے۔​
</doc>
<doc docid='voa_2447406' lang='urd' type='mono' source_url='https://www.urduvoa.com/a/2447406.html' term='ebola'>
مغربی افریقہ میں ایبولا وائرس کی وبا میں شدت
مغربی افریقہ میں ایبولا وائرس سے متاثر ہونے والوں کی تعداد میں تیزی سے اضافے کے باعث عالمی ادارہ صحت نے اپنی درخواست دہراتے ہوئے دنیا بھر سے طبی شعبے سے وابستہ افراد کو مدد کے لیے اس خطے کا رجوع کرنے کا کہا ہے۔
ایبولا وائرس سے متاثرہ 4784 افراد میں سے 2400 سے زائد موت کا شکار ہو چکے ہیں۔
عالمی ادارہ صحت کی ڈائریکٹر جنرل مارگریٹ چان کا کہنا ہے کہ سب سے زیادہ متاثر ممالک گنی، لائبیریا اور سیرالیون میں بڑے پیمانے پر ہنگامی مدد کی ضرورت کی۔
جمعہ کو جنیوا سے صحافیوں کے ساتھ ٹیلی فونک کانفرنس میں ان کا کہنا تھا کہ " ایبولا کی وبا مغربی افریقہ میں سب سے بڑے پیمانے پر پھیلی اور یہ ایک پیچیدہ صورتحال ہے اور 40 سال میں اس بیماری کی سب سے شدید نوعیت کی وبا ہے۔"
ان کا مزید کہنا تھا کہ " مریضوں کی تعداد اس حد تک بڑھ رہی ہے کہ ان کی دیکھ بھال کرنا مشکل ہو رہا ہے اور ہمیں اس وبا سے نمٹنے کے لیے تین سے چار گنا زیادہ کوشش کرنا ہوگی"۔
مارگریٹ نے متاثرہ ملکوں کے لیے بین الاقوامی سطح پر مدد کی اپیل کرتے ہوئے کہا کہ یہاں طبی سامان کے علاوہ ڈاکٹر اور نرسیں بھیجی جائیں۔
ایبولا وائرس سے حالیہ مہینوں میں متاثر ہونے والوں میں طبی عملے کے لوگ بھی شامل رہے۔
شعبہ صحت کے بعض غیر ملکی اہلکار جن میں متعدد امریکی اور کم از کم ایک برطانوی بھی مغربی افریقہ میں ایبولا وائرس سے متاثر ہو چکے ہیں۔
</doc>
<doc docid='voa_2545207' lang='urd' type='mono' source_url='https://www.urduvoa.com/a/ebola-spreading-faster-in-sierra-leone-03dec2014/2545207.html' term='ebola'>
سیرالیون میں ایبولا کی وبا میں اضافہ
واشنگٹن —
عالمی ادارۂ صحت (ڈبلیو ایچ او) نے کہا ہے کہ مغربی افریقہ کے دیگر ملکوں کے برعکس سیرا لیون میں ایبولا کی وبا شدت اختیار کرتی جارہی ہے۔
عالمی ادارے نے بدھ کو جاری کی جانے والی اپنی تازہ رپورٹ میں انکشاف کیا ہے کہ 30 نومبر کو ختم ہونے والے ہفتے کے دوران سیرالیون میں ایبولا کے 537 نئے مریض سامنے آئے ہیں جو گزشتہ ہفتے کے مقابلے میں 150 زیادہ ہیں۔
رپورٹ میں کہا گیا ہے کہ تمام تر حفاظتی اقدامات کے باوجود سیرالیون کے جنوبی علاقے کو چھوڑ کر باقی پورے ملک میں ایبولا وائرس کی متاثرہ مریضوں سے صحت مند افراد کو منتقلی اور مرض کے شدت اختیار کرنے کے واقعات کی شرح بدستور برقرار ہے۔
عالمی ادارے نے کہا ہے کہ سیرالیون کا دارالحکومت فری ٹاؤن ایبولا کی وبا سے سب سے زیادہ متاثر ہوا ہے جہاں گزشتہ ہفتے کے دوران 200 سے زائد نئے کیس رپورٹ ہوئے ہیں۔
'ڈبلیو ایچ او' کی رپورٹ میں کہا گیا ہے کہ تازہ ترین اعداد و شمار کے بعد دنیا بھر میں اب تک سامنے آنے والے ایبولا کے مریضوں کی تعداد 17 ہزار سے تجاوز کرگئی ہے جن میں سے چند درجن کو چھوڑ کر باقی تمام کا تعلق مغربی افریقہ کے تین ملکوں – گنی، لائبیریا اور سیرالیون – سے ہے۔ وائرس سے اب تک مرنے والوں کی تعداد 6070 ہوچکی ہے۔
رپورٹ کے مطابق گِنی اور لائبیریا میں وبا کی شدت میں نمایاں کمی آئی ہے اور گزشتہ ہفتے دونوں ملکوں میں ایبولا کے بالترتیب 77 اور 43 نئے کیس رپورٹ ہوئے ہیں۔
'ڈبلیو ایچ او' کا کہنا ہے کہ ایبولا سے سب سے زیادہ متاثر ہونے والے تینوں ممالک اپنے طور پر ایبولا کے 70 فی صد مریضوں کو قرنطینہ میں رکھنے اور ان کا علاج کرنے کا ہدف حاصل کرچکے ہیں لیکن اب بھی بعض علاقوں میں مریضوں کی تعداد کے مقابلے میں علاج معالجے کی بنیادی سہولتیں ناکافی ہیں۔
</doc>
<doc docid='voa_2439508' lang='urd' type='mono' source_url='https://www.urduvoa.com/a/us-doctor-with-ebola-returns-home/2439508.html' term='ebola'>
ایبولا سے متاثرہ ایک ڈاکٹر کی امریکہ واپسی
امریکہ کے شعبہ صحت سے وابستہ تیسرا اہلکار ایبولا وائرس سے متاثر ہونے پر مغربی افریقہ سے امریکہ واپس پہنچا رہا ہے۔
ریک سیکرا جو افریقی ملک لائبیریا میں کام کر رہے تھے اُنھیں جمعہ کو نیبراسکا میں پہنچنا ہے۔
مسٹر ریک کا ’بائیو کنٹینمنٹ‘ سینٹر میں علاج کیا جائے گا۔
اس سے قبل افریقی ممالک میں کام کے دوران ایبولا سے متاثرہ دو امریکی ’ہیلتھ کئیر‘ ورکر کینٹ برانٹیلی اور نینسی راٹیبول وطن واپس پہنچنے کے بعد اٹلانٹا ایمری یونیورسٹی ہاسپٹل میں زیر علاج رہے۔
مسٹر ریک شمالی کیرولانا میں قائم ایک خیراتی تنظیم ’ایس آئی ایم‘ کے لیے لائبیریا میں خدمات سر انجام دے رہے تھے۔
’ایس آئی ایم‘ کے سربراہ نے کہا کہ مسٹر ریک کو لائبیریا میں قائم صحت کے مرکز میں علاج کی بہترین سہولت فراہم کی گئی لیکن امریکی اسپتال میں زیادہ بہتر آلات اور علاج کی سہولتیں موجود ہیں۔
اُدھر سوئٹزرلینڈ میں لگ بھگ 200 ماہرین مل رہے ہیں جو ایبولا وائرس سے نمٹنے کے لیے علاج اور ویکسین سے متعلق معاملات پر بات چیت کریں گے۔ حالیہ ہفتوں میں مغربی افریقہ کے ممالک میں ایبولا وائرس تیزی سے پھیلا۔
اس مہلک بیماری کے لیے ویکسین اور علاج موجود نہیں ہے البتہ تجرباتی مراحل سے گزرنے والی ایک دوا ا مریضوں کو دی جا رہی ہے۔
عالمی ادارہ صحت ’ڈبلیو ایچ او‘ کے مطابق مغربی افریقی ممالک میں ایبولا وائرس سے 1900 سے زائد افراد ہلاک ہو چکے ہیں جب کہ 3500 افراد متاتر ہوئے جن میں سے اکثریت گنی، لائبیریا، سرالیون کے لوگوں کی ہے۔
</doc>
<doc docid='voa_4960346' lang='urd' type='mono' source_url='https://www.urduvoa.com/a/who-says-ebola-epidemic-in-congo-not-a-global-threat-15jun2019/4960346.html' term='ebola'>
ایبولا کے دنیا میں پھیلنے کا خطرہ نہیں: ڈبلیو ایچ او
عالمی ادارۂ صحت (ڈبلیو ایچ او) نے کہا ہے کہ افریقہ کے ملک کانگو میں پھیلنے والی ایبولا وائرس کی وبا تاحال باقی دنیا کے لیے خطرہ نہیں اور فی الحال دنیا میں اس وبا سے بچاؤ کے لیے ہنگامی حالت کے نفاذ کی ضرورت نہیں ہے۔
عالمی ادارے کی جانب سے یہ سفارش 13 ماہرینِ طب پر مشتمل ایک آزاد کمیٹی نے کی ہے جس نے جمعے کو جنیوا میں ہونے والے اجلاس میں کانگو کی صورتِ حال پر غور کیا۔
اجلاس کے بعد جاری بیان میں کہا گیا ہے کہ فی الحال ایبولا کی یہ وبا گلوبل ایمرجنسی نہیں اور اس وبا کی سنگینی صرف عوامی جمہوریہ کانگو تک ہی محدود ہے۔
بیان کے مطابق ایبولا کی اس وبا سے کانگو کے پڑوسی ممالک متاثر ہو سکتے ہیں اور انھیں اس سے بچاؤ کے لیے حفاظتی اقدامات اور مریضوں کی شناخت اور انھیں باقی لوگوں سے الگ کرنے کے اقدامات کرنا چاہیئں۔
تاہم پینل کے مطابق فی الحال عالمی سطح پر وارننگ جاری کرنا مناسب نہیں کیوں کہ اس کے نتیجے میں معاشی اور سفری پابندیاں عائد ہو سکتی ہیں جس کے باعث کانگو کی معیشت کو سخت نقصان اٹھانا پڑے گا۔
کانگو میں پھیلنے والی ایبولا کی حالیہ وبا سے گزشتہ سال اگست سے اب تک 2100 سے زائد افراد متاثر ہو چکے ہیں۔ ان میں 1411 افراد اب تک موت کا شکار ہوئے ہیں۔
رواں ہفتے کانگو کے پڑوسی ملک یوگنڈا میں بھی تین افراد میں ایبولا کی تصدیق ہوئی تھی جن میں سے دو بعد ازاں چل بسے تھے۔ تاہم حکام کا کہنا ہے کہ یہ تینوں افراد کانگو سے یوگنڈا پہنچے تھے۔
یوگنڈا کے حکام کا کہنا ہے کہ انھوں نے ان تین افراد سے رابطے میں آنے والے 98 افراد کا تعین کر لیا ہے جنھیں انتہائی نگہداشت میں رکھا گیا ہے۔
کانگو میں وائرس کی وبائی صورت اختیار کرنے کے باعث کئی بین الاقوامی تنظیمیں عالمی ادارۂ صحت سے بین الاقوامی طور پر ہنگامی حالت کے نفاذ کا مطالبہ کر رہی ہیں۔
بین الاقوامی اداروں کا موقف ہے کہ ایمرجنسی کے نفاذ کی صورت میں دنیا بھر میں حکومتوں کی توجہ اس مسئلے کی جانب مبذول کرانے میں مدد ملے گی اور ان پر ایبولا سے بچاؤ کے حفاظتی اقدامات کرنے اور اس کے لیے وسائل مختص کرنے کے لیے دباؤ بڑھے گا۔
افریقہ میں ایبولا وائرس کی یہ دوسری وبا ہے۔ اس سے قبل 2014ء سے 2016ء کے دوران مغربی افریقی ممالک میں اس وائرس سے 11 ہزار سے زائد افراد موت کے منہ میں چلے گئے تھے۔
ایبولا کا وائرس دنیا میں موجود چند خطرناک ترین متعدی بیماریوں میں سے ایک ہے جسے 'ہیموریج فیورز' (گردن توڑ بخار) کی ایک قسم بتایا جاتا ہے۔
ایبولا سے مرنے والے افراد کی لاشیں بھی مرض کو پھیلانے کا سبب بنتی ہیں جس کے باعث ان میتوں کی تدفین صرف حفاظتی لباس پہنے ہوئے امدادی اہلکار ہی کرتے ہیں۔
</doc>
<doc docid='voa_2573165' lang='urd' type='mono' source_url='https://www.urduvoa.com/a/world-politics-yearender-2014/2573165.html' term='ebola'>
2014ء میں عالمی سیاسی منظرنامے میں بعض اہم تبدیلیاں
عالمی سیاسی منظر نامے پر 2014ء میں کئی اہم واقعات اور تبدیلیاں رونما ہوئیں جس کے اثرات آنے والے سال میں بھی جاری رہنے کی توقع کی جا رہی ہے۔
ان واقعات میں سے چند اہم، یوکرین کے بحران کے بعد روس اور مغربی ممالک کے درمیان کشیدگی، شدت پسند تنظیم دولت اسلامیہ کا شام اور عراق کے وسیع علاقوں پر قبضہ، امریکہ میں وسط مدتی انتخابات میں رپبلکن پارٹی کی واضح کامیابی اور ملک کی سیاست پر اس کے اثرات، افغانستان میں انتقال اقتدار اور مغربی افریقہ کے ممالک میں مہلک ایبولا وائرس کی وبا شامل ہے۔
یوکرین کا بحران
یوکرین کے علاقے کرائمیا میں روس نواز علیحدگی پسندوں کی کارروائیوں کے بعد اس علاقے میں ریفرنڈم کروایا گیا جس میں اکثریت نے روس سے الحاق کے حق میں ووٹ ڈالے۔
ماسکو نے کرائمیا کے روس سے الحاق کی منظور دے دی جس پر مغربی ممالک کی طرف سے اس پر شدید تنقید کی گئی۔
امریکہ اور یورپی ممالک کی طرف سے روس کے خلاف سخت انتباہ جاری کرنے کے علاوہ ماسکو پر کئی تعزیرات بھی عائد کی گئیں۔
پابندیاں عائد کیے جانے کے بعد ماسکو کو مالیاتی مشکلات کا سامنا ہے جس کا اعتراف روس کے صدر ولادیمر پوٹن بھی کر چکے ہیں اور اُنھوں نے اپنے ہم وطنوں سے بھی کہا کہ وہ آئندہ آنے والے دنوں اور مہینوں میں ’بعض مشکلات‘ کے لیے تیار رہیں۔
امریکہ، یوکرین کی حکومت اور یورپی یونین کا ماسکو پر الزام ہے کہ وہ یوکرین میں تشدد کو ہوا دینے اور اس ملک میں روس نواز علیحدگی پسندوں کو مسلح کرنے میں ملوث ہے تاہم روس ان الزامات کی تردید کرتا ہے۔
شدت پسند تنظیم ’دولت اسلامیہ‘ کی کارروائیاں
سال 2014ء کے وسط میں شدت پسند تنظیم دولت اسلامیہ کی کارروائیوں میں تیزی آئی اور اس کے جنگجوؤں نے شام اور عراق کے وسیع علاقوں پر قبضہ کر لیا۔
دولت اسلامیہ کے سربراہ ابوبکر البغدادی نے اپنے زیر قبضہ علاقوں میں ’خلافت‘ کے قیام کا اعلان کیا جب کہ عراق کے دارالحکومت بغداد کی جانب تیزی سے پیش قدمی شروع کی اور تیل کی کئی اہم تنصیبات پر قبضہ بھی کر لیا۔
شدت پسندوں کی کارروائیوں میں تیزی کے بعد عالمی سطح پر تشویش کی لہر دوڑ گئی۔
امریکہ کی زیر قیادت اتحادی ممالک نے ستمبر میں دولت اسلامیہ کے ٹھکانوں کے خلاف فضائی کارروائیاں شروع کیں۔ امریکی حکام یہ کہہ چکے ہیں کہ دولت اسلامیہ کے خلاف ان کارروائیوں کے مثبت نتائج نکلے ہیں۔
عراق اور شام میں ’دولت اسلامیہ‘ کے اہداف کو نشانہ بنائے جانے کے بعد اس شدت پسند تنظیم کے جنگجوؤں کی نا صرف پیش قدمی رکی بلکہ اُنھیں کئی علاقوں سے پیچھے بھی دھکیلا گیا۔​
دولت اسلامیہ کے خلاف بعض کامیابیوں کے باوجود یہ تنظیم رواں سال کے آخر تک عالمی امن کے لیے بدستور ایک خطرہ ہے۔
امریکہ کے وسط مدتی انتخابات
نومبر 2014ء میں امریکہ میں وسط مدتی انتخابات میں ریپبلکن پارٹی کی واضح کامیابی کے بعد اس جماعت کو آئندہ دو سالوں کے دوران سینیٹ اور ایوان نمائندگان دونوں میں اکثریت حاصل ہو گی۔ اس تناظر میں سال 2014ء صدر براک اوباما کے لیے ایک مشکل سیاسی سال ثابت ہوا۔
افغانستان میں انتقال اقتدار کا عمل مکمل اور غیر ملکی افواج کا انخلا
اشرف غنی نے 29 ستمبر کو بطور افغان صدر اپنے عہدے کا حلف اٹھایا جس کے بعد جنگ سے تباہ حال اس ملک میں جمہوری انداز میں انتقال اقتدار کا عمل مکمل ہوا۔
جون 2014ء میں ہونے والے صدارتی انتخاب کے دوسرے مرحلے کے ابتدائی نتائج سے پیدا ہونے والے تنازع کے حل کے لیے شراکت اقتدار کا ایک معاہدہ طے پایا جس کے تحت اشرف غنی صدر اور ان کے حریف عبداللہ عبداللہ چیف ایگزیکٹو بنے۔
اشرف غنی نے 2001ء سے افغانستان کے منصب صدارت پر فائز رہنے والے حامد کرزئی کی جگہ یہ ذمہ داریاں ایسے وقت سنبھالیں، جب 13 سالہ جنگ کے بعد غیر ملکی افواج کی اکثریت کا 2014ء کے اواخر میں انخلا مکمل ہو جائے گا۔
اشرف غنی کے صدر بننے کے ایک روز بعد ہی 30 ستمبر 2014ء کو افغانستان اور امریکہ کے عہدیداروں نے دو طرفہ سکیورٹی معاہدے پر دستخط کیے جس کے تحت 2014ء کے بعد بھی افغانستان میں امریکی فوجی رہ سکیں گے۔
دو طرفہ سکیورٹی معاہدے کے بعد توقع ہے کہ 2014ء کے اختتام پر افغانستان سے بین الاقوامی لڑاکا افواج کے انخلا کے بعد نیٹو کے 12 ہزار فوجی وہاں رہیں گے جن میں سے 9,800 امریکی فوجی ہوں گے۔
ایبولا وائرس کی وبا
مغربی افریقہ کے ممالک بالخصوص گنی، لائبیریا اور سیرالیون ایبولا وائرس سے سب سے زیادہ متاثر ہوئے، تاہم ایبولا وائرس کی وبا پوری دنیا کے لیے خطرہ بن کر سامنے آئی۔
اقوام متحدہ، امریکہ اور مغربی دنیا کے ممالک کی طرف سے اس وائرس کے خلاف فوری اقدامات کی ضرورت پر بھی زور دیا جانے لگا۔
عالمی ادارہ صحت کے مطابق اس وبا سے متاثر ہو کر مرنے والوں کی تعداد 7500 سے تجاوز کر چکی ہے۔
دنیا بھر میں اس وائرس سے نمٹنے کے لیے تقریباً تمام ہی ممالک نے اپنے اپنے طور پر انتظامات کیے۔
اسرائیل اور حماس کی لڑائی
جولائی میں اسرائیل نے یہ کہہ کر غزہ کے علاقوں میں فضائی کارروائیاں شروع کیں کہ ان علاقوں سے حماس کے عسکریت پسند اسرائیل پر راکٹ باری کر رہے ہیں۔ 50 روز تک جاری رہنے والی اس لڑائی میں 2100 سے زائد فلسطینی مارے گئے جب کہ اسرائیل کے فوجیوں سمیت 69 افراد ہلاک ہوئے۔
ایک معاہدے کے تحت فریقین میں جنگ بندی ممکن ہوئی لیکن اب بھی صورتحال میں کشیدگی پائی جاتی ہے جسے کم کرنے کے لیے امریکہ بھی اپنا کردار ادا کر رہا ہے۔
</doc>
<doc docid='voa_2484300' lang='urd' type='mono' source_url='https://www.urduvoa.com/a/second-case-of-ebola-in-us/2484300.html' term='ebola'>
امریکہ میں ایبولا وائرس کا دوسرا کیس رپورٹ
امریکی ریاست ٹیکساس میں ایبولا کے مریض کا علاج کرنے والے دوسرے طبی کارکن میں بھی ایبولا وائرس کی تشخیص ہوئی ہے ۔
ٹیکساس میں محکمہ صحت کے عہدیداروں کی طرف سے بدھ کو جاری ایک بیان میں کہا گیا ایبولا وائرس کے ایک مریض تھامس ایرک ڈنکن کا علاج کرنے والے طبی کارکن کو منگل کو بخار کی شکایت کے بعد فوری طور پر الگ تھلگ کر دیا گیا تھا۔
امریکی عہدیداروں کا کہنا ہے کہ وہ ڈکن سے رابطے میں آنے والے 48 افراد اور ان کا علاج کرنے والے طبی عملے کے کارکنوں کی نگرانی بھی کر رہے ہیں۔
امریکہ میں سامنے آنے والا ایبولا وائرس کا یہ دوسرا کیس ہے، اس سے قبل 26 سالہ نرس پہلے ہی سے زیرعلاج ہے جسے ایک مریض ڈنکن سے یہ وائرس منتقل ہوا تھا جس کا بعد میں انتقال ہو گیا تھا۔
امراض کی روک تھام اور انسداد کے لئے امریکی مراکز (سی ڈی سی) کی طرف سے جاری ایک بیان میں کہا گیا ہے کہ وہ اس مریض کی ابتدائی طور پر ہونے والی تشخیص کی تصدیق کے لیے ٹیسٹ کیے جا رہے ہیں۔
سی ڈی سی کا مزید کہنا ہے کہ ،" ایک اور طبی کارکن کا ایبولا وائرس سے متاثر ہونا انتہائی تشویشناک امر ہے اور سی ڈی سی نے اس حوالے سے طبی کارکنوں کے لیے خطرات کو کم کرنے لیے عملی اقدامات اٹھائے ہیں"۔
دوسری طرف عالمی ادارہ صحت کا کہنا ہے کہ دسمبر سے ہر ہفتے ایبولا وائرس کے پانچ سے دس ہزار نئے کیسز سامنے آ سکتے ہیں۔
ڈبلیو ایچ او کے معاون ڈائریکٹر جنرل بروس ایلورڈ نے منگل کو ذرائع ابلاغ کے نمائندوں کو بتایا کہ گزشتہ ماہ میں ہرہفتے سامنے آنے والے نئے کیسز کی تعداد تقریباً 1000 تھی۔
انہوں نے کہا کہ کچھ علاقوں میں ایبولا سے متاثر ہونے والوں کی تعداد میں کمی آئی ہے تاہم انہوں نے کہا کہ گنی،لائبیریا اور سیرالیون کے دارالحکومتوں میں ( ایبولا) کے کیسز میں اضافے پر انہیں سخت تشویش ہے۔
ایبولا وائرس سے اب تک 8,900افراد متاثر ہوئے جن میں سے اب تک 4,450ہلاک ہو چکے ہیں ۔
دوسری طرف مغربی افریقہ میں ڈبلیوایچ او کے مشن کے سربراہ انتھونی باربری نے کہا کہ انہیں اس پر" انتہائی تشویش " ہے کہ ایبولا کو روکنے کے لیے جوکچھ کیا جارہا ہے وہ ناکافی ہے ۔
انہو ں نے اقوام متحدہ کی سلامتی کونسل کو بتایا کہ ایبولا کو اب روکنا ضروری ہے دوسری صورت میں دنیا کو ایسے بحران کا سامنا کرنا پڑ سکتا ہے جس کی پہلے کوئی مثال نہیں ہے۔
منگل کو ہی امریکی ادارہ برائے بین الاقومی ترقی کے سربراہ راجیو شاہ نے کہا کہ امریکہ ایبولا کی روک تھام کے لیے مغربی افریقہ کو 14 کروڑ 20 لاکھ ڈالر کی امداد فراہم کر رہا ہے جس میں سے 6 کروڑ پچاس لاکھ ڈالر لائیبریا کے لیے ہوں گے۔
امریکہ نے اب تک مغربی افریقہ میں ایبولا کی وبا کی روک تھام کے لیے 40 کروڑ ڈالر کی امداد فراہم کرنے کا وعدہ کر رکھا ہے۔
</doc>
<doc docid='voa_2414267' lang='urd' type='mono' source_url='https://www.urduvoa.com/a/who-ebola-outbreake/2414267.html' term='ebola'>
ایبولا وائرس کی شدت کا اندازہ 'زیادہ' لگایا گیا: عالمی ادارہ صحت
عالمی ادارہ صحت (ڈبلیو ایچ او) نے متنبہ کیا ہے کہ مغربی افریقہ میں ایبولا کی وبا کی شدت اندازوں سے کہیں کم بتائی جاتی رہی ہے۔
ایبولا وائرس سے رواں سال اب تک گنی، نائیجیریا، لائبیریا اور سیرالیون میں 1069 افراد ہلاک ہو چکے ہیں جب کہ دو ہزار کے لگ بھگ اس سے بیمار ہوئے۔
ڈبلیو ایچ او نے ایک بیان میں بتایا کہ اسے تشویش ہے کہ یہ اعداد و شمار صورتحال کی اصل سنگینی کو ظاہر نہیں کرتے۔
ادارے کے بقول اس وبا کے "مزید کچھ عرصہ" جاری رہنے کا خدشہ ہے۔
ایبولا وائرس سے بچاؤ کی کوئی دوا موجود نہیں ہے گو کہ ڈبلیو ایچ او نے اس وائرس کی مزاحمت کرنے والی ایک غیر مصدقہ دوا کے استعمال کی رواں ہفتے اجازت دی ہے۔
امریکہ میں تیار کی گئی اس دوا کی محدود مقدار لائبیریا پہنچائی گئی ہے جہاں یہ دو ڈاکٹروں کو دی جائے گی۔
لائبیریا میں حکام اب اس بات کا تعین کریں گے کہ یہ دوا اور کسے دی جائے۔
دریں اثناء امریکہ کے صدر براک اوباما نے کہا کہ ان کا ملک اس وبا سے نمٹنے کے لیے مغربی ملکوں کے ساتھ مل کر کام کرنے کے عزم پر قائم ہے۔
وائٹ ہاؤس کے مطابق صدر اوباما اس عزم کا اظہار لائبیریا اور سیرالیون کے صدور سے علیحدہ علیحدہ فون پر گفتگو میں کیا۔
انھوں نے اس وائرس سے ہونے والی ہلاکتوں پر افسوس کا بھی اظہار کیا۔
</doc>
<doc docid='voa_1970413' lang='urd' type='mono' source_url='https://www.urduvoa.com/a/who-says-ebola-spread-outpaces-control-efforts-02aug2014/1970413.html' term='ebola'>
ایبولا کا پھیلاؤ تیز، سدِ باب کی کوششیں سست ہیں: عالمی ادارہ
واشنگٹن —
عالمی ادارۂ صحت (ڈبلیو ایچ او) نے خبردار کیا ہے کہ ایبولا سے متاثرہ مغربی افریقی ممالک میں وائرس تیزی سے پھیل رہا ہے جب کہ اس پر قابو پانے کی کوششیں نسبتاً سست ہیں۔
عالمی ادارے کی سربراہ ڈاکٹر مارگریٹ چین کے بقول اگر وائرس کا پھیلاؤ جاری رہا تو اس کے نتائج تباہ کن نکلیں گے اور نہ صرف بے تحاشا انسانی جانیں ضائع ہوں گی بلکہ دنیا کو سماجی اور معاشی نقصانات بھی برداشت کرنا پڑیں گے۔
ڈاکٹر مارگریٹ نے یہ بیان مغربی افریقی ملک گنی کے درالحکومت کوناکرے میں دیا ہے جہاں انہوں نے جمعے کو گنی، سیرا لیون، لائبیریا اور آئیوری کوسٹ کے صدور سے ملاقات کی۔
عالمی ادارۂ صحت اور ان چاروں مغربی افریقی ملکوں کے سربراہان 100 ملین ڈالر مالیت کے ایک منصوبے کو حتمی شکل دینے میں مصروف ہیں جس کا مقصد ایبولا کے پھیلاؤ کو روکنا ہے جو اب تک 730 افراد کی جان لے چکا ہے۔
ڈاکٹر مارگریٹ چین کے مطابق مرنے والوں میں ایبولا سے متاثرہ افراد کا علاج معالجہ کرنے والے طبی عملے کے 60 اہلکار بھی شامل ہیں جب کہ وائرس پر قابو پانے کی کوششوں میں مصروف کئی بین الاقوامی رضاکار بھی اس کا نشانہ بنے ہیں۔
صحافیوں سے گفتگو کرتے ہوئے عالمی ادارے کی سربراہ کا کہنا تھا کہ انہیں امید ہے کہ کوناکرے میں ہونےو الی ملاقات کے دوران طے پانےوالا منصوبہ ایبولا پر قابو پانے کی بین الاقوامی کوششوں میں ایک اہم سنگِ میل ثابت ہوگا۔
انہوں نے بتایا کہ وائرس کا نشانہ بننے والے افریقی ممالک میں سیکڑوں طبی ماہرین اور رضاکاروں کو تعینات کیا جارہا ہے جب کہ ادارے کا ایک اہم اجلاس بدھ کو منعقد ہورہا ہے جس میں وائرس کے دنیا پر ممکنہ اثرات کا جائزہ لیا جائے گا۔
ماہرین کا کہنا ہے کہ ایبولا مریض کے خون یا فضلے سے پھیلتا ہے اور وائرس سے متاثرہ شخص میں اس کی علامات ظاہر ہونے کی مدت دو سے 21 دن ہے۔
تاحال اس مرض کا علاج دریافت نہیں ہوسکا ہے اور بروقت طبی امداد نہ ملنے کی صورت میں وائرس سے متاثرہ شخص کے مرنے کا امکان 90 فی صد تک ہوسکتا ہے۔
ماہرین کا کہنا ہے کہ مرض کی ابتدائی علامات فلو سے ملتی جلتی ہیں جس کے شدید ہونے پر متاثرہ شخص کی آنکھوں، مسوڑھوں اور اندرونی اعضا سے خون کا اخراج شروع ہوجاتا ہے جس کے نتیجے میں اس کی موت واقع ہوجاتی ہے۔
وائرس سے سب سےز یادہ لائبیریا، سیرالیون اور گنی متاثر ہوئے ہیں جہاں ابتدائی طور پر وائرس سے نبٹنے کے لیے بروقت اقدامات نہ اٹھائے جانے کے باعث اس کے پھیلاؤ میں اضافہ ہوا۔
وائرس سے ہونے والی اموات میں قابلِ ذکر اضافے کے بعد لائبیریا کی حکومت نے اسکولوں میں تعطیلات کا اعلان کردیا ہے، غیر ضروری سرکاری ملازمین کو دفاتر سے چھٹیاں دیدی ہیں اور پڑوسی ملکوں کے ساتھ سرحدیں بند کردی ہیں۔
سیرالیون کی حکومت نے ملک میں ہنگامی حالت نافذ کرکے ایبولا کے مریضوں کو فوج کی حفاظتی تحویل میں دے دیا ہے تاکہ انہیں دیگر افراد سے ملنے جلنے سے روکا جاسکے۔
</doc>
<doc docid='voa_2625759' lang='urd' type='mono' source_url='https://www.urduvoa.com/a/liberian-officials-pleased-with-initial-ebola-vaccine-trials/2625759.html' term='ebola'>
لائبیریا میں ایبولا سے بچاؤ کی ویکسین کی آزمائش شروع
لائبیریا کی وزارت صحت کے ایک عہدیدار نے پیر کو ایبولا کی ایک ویکسین کے تجرباتی عمل میں شامل ہونے والے لوگوں کی تعداد پر اطمینان کا اظہار کیا ہے۔
نائب وزیر اور ملک میں انسداد ایبولا مہم کے سربراہ ٹو لبرٹ نی اینزوا نے کہا کہ حکام نے لوگوں پر یہ واضح کیا کہ (تجرباتی) ویکسین انسانوں میں مہلک وائرس کا سبب نہیں بنے گی۔
انھوں نے کہا کہ اگر ویکسین موثر ہوئی تو لائبیریا دنیا میں پہلا ملک ہو گا جس نے مہلک وبا پر قابو پانے کے سلسلے میں ایک دیرپا حل ڈھونڈنے میں عالمی کوششوں کے سلسلے میں مدد کی۔
انھوں نے کہا کہ "تجرباتی عمل کا پہلا دن بڑا اچھا رہا۔ ہم نے لائبیریا کے لوگوں کو اس آزمائشی عمل کے فوائد سے متعلق آگاہ کیا۔‘‘
نی اینزوا نے کہا کہ لائبیریا کے لوگوں کو یہ بھی واضح کیا گیا کہ اگر یہ ویکسین موثر ہوئی تو اس حوالے سے دنیا کے لیے ان کے ملک کا کردار اہم ہو گا۔
انھوں نے کہا کہ یہ آزمائشی عمل لائبیریا کی وزارت صحت اور امریکہ کے قومی ادارہ برائے صحت کے درمیان تعاون کا نتیجہ ہے۔
وزارت صحت کے اعلیٰ عہدیدار کا کہنا تھا کہ ایسے کچھ لوگ جنہوں نے رضا کارانہ طور پر یہ ویکسین استعمال کی انھوں نے بعد میں ریڈیو اور ٹی وی پر بات کر کے لوگوں کو اس بارے میں آگاہ کیا جس سے اس (ویکسین) سے متعلق خدشات کو ختم کرنے میں مدد ملی۔
تجرباتی ویکسین کا آزمائشی عمل ایک ایسے وقت کیا جا رہا ہے جب لائبیریا میں ایبولا کے مریضوں میں نمایاں کمی دیکھی جا رہی ہے۔
</doc>
<doc docid='voa_2411718' lang='urd' type='mono' source_url='https://www.urduvoa.com/a/who-endorsed-experimental-drugs-for-ebola/2411718.html' term='ebola'>
ایبولا کے مریضوں کے لیے تجرباتی دوا استعمال کرنے کی اجازت
عالمی ادارہ صحت (ڈبلیو ایچ او) نے مغربی افریقہ کے چار ملکوں میں ہلاکت خیز ایبولا وائرس سے نمٹنے کے لیے ایک نئی دوا کے استعمال کی اجازت دے دی ہے۔
ماہرین کے ایک پینل نے اتفاق کیا کہ ایبولا کی وبا کو ختم کرنے کے لیے یہ علاج فراہم کرنے کا اخلاقی جواز موجود ہے۔
یہ دوا تیاری کے بعد ابھی تک انسانوں پر استعمال نہیں کی گئی تھی۔
گزشتہ چالیس سالوں میں مشرقی اور وسطی افریقہ میں متعدد بار ایبولا وائرس کا پھیلاؤ وبا کی شکل اختیار کر چکا ہے لیکن حالیہ مہینوں میں پھوٹنے والی وبا سب سے زیادہ خطرناک تصور کی جارہی ہے۔
عالمی ادارہ صحت نے اس وائرس سے متاثرہ افراد کی شناخت اور انھیں دوسرے لوگوں سے علیحدہ کر رکے وبا کو روکنے میں کردار کر چکا ہے۔
ادارے نے ان لوگوں کا بھی پتا لگایا جو ایبولا وائرس سے متاثرہ لوگوں سے رابطے میں رہے لیکن اقوام متحدہ کے صحت سے متعلق اس ادارے کے عہدیداروں نے اعتراف کیا کہ جو کچھ ماضی میں کارگر تھا وہ اس بار ویسا نہیں ہے۔
ان کا کہنا ہے کہ اس وبا کا زیادہ شکار ہونے والے ملکوں میں گنی، سری الیون، لائبیریا اور نائیجیریا شامل ہیں اور یہ وبا اب مزید پھیل رہی ہے۔
اسی تناظر میں ماہرین کے پینل نے تاحال تجرباتی مراحل سے گزرنے والے ممکنہ طریقہ علاج سے انسانوں کا علاج کرنے کی اجازت دی۔
مغربی افریقہ میں صحت سے متعلق عہدیداروں کی ایک رپورٹ کے مطابق ایبولا وائرس سے 1800 سے زائد افراد متاثر ہوئے جن میں سے ایک ہزار سے زائد کی موت واقع ہوچکی ہے۔
ماہرین کے مطابق اس مرض کا کوئی علاج نہیں ہے اور اس وائرس سے متاثر ہونے والے 90 فیصد لوگ موت کا شکار ہو سکتے ہیں۔ یہ وائرس خون اور انسانی اختلاط سے پھیلتا ہے۔
تحقیق کاروں نے ایک ایسی ویکسین کا پتا چلایا ہے جس سے ممکنہ طور پر اس وائرس کو بڑھنے سے روکا جا سکتا ہے۔
</doc>
<doc docid='voa_2433036' lang='urd' type='mono' source_url='https://www.urduvoa.com/a/ebola-outbreak-in-west-africa/2433036.html' term='ebola'>
سینیگال میں ایبولا کا پہلا کیس رپورٹ
سینیگال میں ایبولا سے متاثرہ پہلا کیس سامنے آنے کے بعد مغربی افریقہ میں اس وائرس کے پھیلاو کا خطرہ مزید بڑھ گیا ہے۔
عالمی ادارہ صحت ایک طبی کارکن کے اس وائرس کا شکار ہونے کے بعد سیرالیون میں اپنا ایک تشخیصی مرکز بند کر چکا ہے۔
گنی میں ریڈ کراس کے ایک عہدیدار کے مطابق ملک کے دوسرے بڑے شہر میں ان افواہوں کے بعد کہ یہاں بھی وائرس سے لوگ متاثر ہوئے ہیں، فسادات پھوٹ پڑے ہیں۔
ڈبلیو ایچ او نے وبا کے پھیلنے کا انتباہ جاری کرتے ہوئے کہا کہ اب تک سامنے آنے والے کیسز میں سے 40 فیصد صرف گزشتہ 21 روز میں رپورٹ ہوئے۔ اس کے بقول اس خطے میں ایبولا وائرس 20 ہزار تک لوگ متاثر ہو سکتے ہیں۔
جمعہ کو سینیگال کی وزیر صحت اوا ماری کول سیک نے اعلان کیا کہ ان کا ملک ایبولا وائرس سے متاثر ہونے والا خطے کا پانچواں ملک بن گیا ہے۔ اس وائرس سے گنی، لائبیریا اور سیرالیون میں 1500 سے زائد ہلاک ہو چکے ہیں۔
نائیجیریا میں بھی گزشتہ ماہ سے اب تک 15 کیسز سامنے آئے جن میں چھ کی موت واقع ہو چکی ہے۔
کول سیک نے صحافیوں کو بتایا کہ سینیگال میں سامنے آنے والا کیسز گنی کا ایک یونیورسٹی طالب علم ہے جو گزشتہ ہفتے ڈاکار کے اسپتال میں علاج کے آیا۔
ادھر یوایس سنٹر فار ڈزیز کنٹرول اینڈ پریونشن نے متنبہ کیا کہ یہ وبا مغربی افریقہ کے باہر تک پھیل سکتی ہے۔
</doc>
<doc docid='voa_2448320' lang='urd' type='mono' source_url='https://www.urduvoa.com/a/cameroon-restrict-pakistan-ship-crew-for-ebola-fear-13sep2014/2448320.html' term='ebola'>
ایبولا کا خوف: پاکستانی جہاز کیمرون سے ارجنٹائن روانہ
واشنگٹن —
افریقی ملک کیمرون کی بندرگاہ پر ایبولا وائرس کے سبب کیے جانے والے حفاظتی اقدامات کے باعث گزشتہ ایک ماہ سے پھنسے پاکستانی جہاز کو ارجنٹائن روانہ کردیا گیا ہے۔
'پاکستان نیشنل شپنگ کارپوریشن' کے ترجمان بریگیڈیئر (ر) راشد صدیقی نے ہفتے کی شب 'وائس آف امریکہ' کے ساتھ گفتگو کرتے ہوئے بتایا کہ 'ایم وی ملتان' کو ارجنٹائن روانہ کردیا گیا ہے جہاں عملے کے افراد کو کانٹریکٹ کے مطابق تبدیل کردیا جائے گا۔
انہوں نے بتایا کہ ایبولا سے بچاؤ کے اقدامات کے باعث جہاز کو نائجیریا اور کیمرون میں زیادہ وقت رکنا پڑا جس کے باعث عملے کی تبدیلی میں تاخیر ہوئی۔
بریگیڈیئر (ر) صدیقی نے کہا کہ 'پی این ایس سی' اپنے جہازوں کو کرایے پر چلاتی ہے اور تازہ واقعے کے بعد تمام کمپنیوں کو ہدایت کردی گئی ہے کہ وہ کارپوریشن کے بحری جہاز ایبولا سے متاثرہ افریقی ممالک نہ لے کر جائیں۔
خیال رہے کہ رواں ہفتے جہاز کے عملے نے ذرائع ابلاغ کے ذریعے حکومت سے اپیل کی تھی کہ ان کی وطن واپسی کے لیے فوری انتظامات کیے جائیں۔
اس سے قبل جہاز کے تھرڈ آفیسر سارنزیب خان نے بذریعہ ٹیلی فون 'وائس آف امریکہ' کی 'اردو سروس' کے ساتھ گفتگو کرتے ہوئے بتایا تھا کہ ان کا جہاز سرکاری ادارے 'پاکستان نیشنل شپنگ کارپوریشن (پی این ایس سی)' کی ملکیت ہے۔
جہاز کے عملے کے افراد کا کہنا تھا کہ وہ گزشتہ ایک ماہ سے کیمرون کے شہر دیوالا کی بندرگاہ پر پھنسے ہوئے ہیں اور انہیں جہاز سے نکلنے اور پاکستان واپسی کے لیے ایئر پورٹ تک جانے کی اجازت نہیں دی جارہی۔
سارنزیب خان نے بتایا تھا کہ جہاز پر 25 افراد کا عملہ موجود ہے۔ ان کے بقول عملے کے 18 افراد کو وطن واپس لوٹنا ہے جن میں سے بیشتر کا کمپنی کے ساتھ کانٹریکٹ بھی ختم ہوچکا ہے ۔ لیکن ان افراد کو کیمرون کی حکومت دیوالا شہر میں داخلے اور ہوائی اڈے تک جانے کے لیے 'ٹرانزٹ ویزہ (راہداری )جاری نہیں کر رہی جب کہ 'پی این ایس سی' کے حکام بھی ان کی وطن واپسی کے لیے کوشش نہیں کر رہے ۔
'ایم وی ملتان' کے تھرڈ آفیسر سارنزیب خان
ان کا کہنا تھا کہ وہ نائجیریا کی بندرگاہ لاگوس سے ایک ماہ قبل کیمرون کی حدود میں داخل ہوئے تھے لیکن 'ایبولا' وائرس سے متاثرہ ملک – نائجیریا - سے آنے کے سبب انہیں دیوالا کی بندرگاہ سے دور کھلے سمندر میں لنگر انداز ہونے کی ہدایت کی گئی تھی۔
انہوں نے بتایا کہ جہاز دیوالا کے نزدیک کھلے سمندر میں 25 دن تک کھڑا رہا جو 'ایبولا' کی علامات ظاہر ہونے کی مدت ہے۔ یہ مدت پوری ہونے کے بعد دو دفعہ کیمرون کی میڈیکل ٹیم نے جہاز کے عملے کا معائنہ کیا جس میں عملے کے تمام افراد کو 'ایبولا' سےپاک قرار دے دیا گیا تھا۔
ان کے مطابق وطن واپس لوٹنے کے منتظر عملے کے 18 افراد میں سے دو سخت علیل ہیں جن میں سے ایک فرد گردوں کے مرض جب کہ دوسرا ملیریا میں مبتلا ہے اور ڈاکٹر انہیں مستقل علاج کے لیے فوراً وطن روانہ کرنے کی سفارش کرچکے ہیں۔
سارنزیب نے خدشہ ظاہر کیا تھا کہ ہو سکتا ہے کہ کمپنی 'ایم وی ملتان' کو ہ ارجنٹائن سے سامان لے کر دوبارہ نائجیریا جانے کے لئے کہے۔
لیکن 'پاکستان نیشنل شپنگ کارپوریشن' کے ترجمان بریگیڈیئر (ر) راشد صدیقی نے واضح الفاظ میں اس کی تردید کرتے ہوئے کہا کہ کمپنی کو ہدایت کردی گئی ہے کہ جہاز کو کسی ایسے ملک میں نہ بھیجا جائے جو وائرس سے متا ثر ہو۔
</doc>
<doc docid='voa_5005299' lang='urd' type='mono' source_url='https://www.urduvoa.com/a/ebola-virus-who-declare-emergency-18july2019/5005299.html' term='ebola'>
ایبولا پر قابو پانے میں ناکامی، ڈبلیو ایچ او نے گلوبل ایمرجنسی نافذ کر دی
ویب ڈیسک —
عالمی ادارۂ صحت (ڈبلیو ایچ او) نے افریقہ کے ملک عوامی جمہوریہ کانگو میں ایبولا وائرس کے پھیلاؤ کو تشویش ناک قرار دیتے ہوئے گلوبل ایمرجنسی نافذ کر دی ہے۔
ڈبلیو ایچ او نے خدشہ ظاہر کیا ہے کہ یہ وبا کانگو کے بڑے شہروں کے علاوہ ہمسائیہ ممالک کو بھی اپنی لپیٹ میں لے سکتی ہے۔
بروقت اقدامات اور مؤثر ویکسینیشن کے باوجود گزشتہ سال اگست میں پھیلنے والی وبا کے باعث اب تک خانہ جنگی کے شکار کانگو میں 1700 افراد ہلاک ہو چکے ہیں۔
حکام کے مطابق ایبولا کے تدارک کے لیے ملک بھر میں ساڑھے سات کروڑ افراد کی اسکریننگ کی جا چکی ہے جس کی وجہ سے یہ بیماری اب تک ملک کے دو صوبوں تک ہی محدود ہے۔
ڈبلیو ایچ او کے ماہرین نے ایبولا کی حالیہ وبا کے دوران ماضی میں تین مرتبہ گلوبل ایمرجنسی لگانے سے گریز کیا تھا۔ تاہم بگڑتی ہوئی صورتِ حال کے پیش نظر اس بار گلوبل ایمرجنسی نافذ کر دی گئی ہے۔
حکام کے مطابق رواں ماہ 20 لاکھ آبادی والے شہر گوما میں ایک پادری ایبولا کے باعث ہلاک ہوا ہے جب کہ ایک خاتون ماہی گیر کی ہلاکت کی بھی تصدیق ہوئی ہے۔
گوما کا شہر یوگنڈا کی سرحد کے نزدیک واقع ہے اور دونوں ملکوں کے درمیان آمد و رفت کے مرکزی راستے پر ہونے کی وجہ سے حکام اس شہر میں ایبولا کے کیس رپورٹ ہونے پر تشویش کا شکار ہیں۔
یوگنڈا میں بھی وبا پھیلنے کے خدشے کے پیشِ نظر ویکسینیشن مہم کا فیصلہ کیا گیا ہے۔
عالمی ادارۂ صحت کی کمیٹی کے مطابق یہ خدشہ ہے کہ ایبولا دنیا کے دیگر ممالک کو بھی اپنی لپیٹ میں لے سکتا ہے جس سے بچنے کے لیے ہنگامی اقدامات ضروری ہیں۔
کانگو میں ایبولا کے وبائی صورت اختیار کرنے کے باوجود ڈبلیو ایچ او کی جانب سے گلوبل ایمرجنسی نافذ نہ کرنے کو بعض ماہرین نے شدید تنقید کا نشانہ بنایا تھا۔ گزشتہ 15 برسوں کے دوران یہ پانچواں واقعہ ہے جب عالمی ادارے نے کسی بھی وبائی مرض سے متعلق ہنگامی صورتِ حال نافذ کی ہے۔
ایبولا وائرس کی نشاندہی کرنے والے طبی ماہر پیٹر پائٹ کے مطابق ایسے کوئی آثار دکھائی نہیں دیتے جس سے لگتا ہو کہ یہ مرض کنٹرول کیا جا سکتا ہے۔
ان کے بقول "گلوبل ایمر جنسی کے نفاذ سے اب یہ شعور بیدار ہو گا کہ سیاسی اختلافات کو بالائے طاق رکھ کر اس مرض کے خاتمے کے لیے مشترکہ کوششیں کرنا ہوں گی۔"
پیٹر پائٹ کا کہنا ہے کہ اس موذی مرض کو جڑ سے اکھاڑ پھینکنے کے لیے بھاری سرمائے کی ضرورت ہے اور امید کی جاسکتی ہے کہ گلوبل ایمرجنسی کے نفاذ کے بعد ایسا ممکن ہو سکے گا۔
افریقہ میں ایبولا وائرس کی یہ دوسری وبا ہے۔ اس سے قبل 2014ء سے 2016ء کے دوران مغربی افریقی ممالک میں اس وائرس سے 11 ہزار سے زائد افراد موت کے منہ میں چلے گئے تھے۔
ایبولا کا وائرس دنیا میں موجود چند خطرناک ترین متعدی بیماریوں میں سے ایک ہے جسے 'ہیموریج فیورز' (گردن توڑ بخار) کی ایک قسم بتایا جاتا ہے۔
ایبولا سے مرنے والے افراد کی لاشیں بھی مرض کو پھیلانے کا سبب بنتی ہیں جس کے باعث ان میتوں کی تدفین صرف حفاظتی لباس پہنے ہوئے امدادی اہلکار ہی کرتے ہیں۔
</doc>
<doc docid='voa_2495898' lang='urd' type='mono' source_url='https://www.urduvoa.com/a/nurse-cured-of-ebola/2495898.html' term='ebola'>
ایبولا: صحتیاب نرس کی صدر اوباما سے ملاقات
واشنگٹن —
امریکہ کی ایک نرس جنھیں لائبیریا سے آئے ایبولا کے مریض کی دیکھ بھال کے دوران بیماری لگ گئی تھی، اُنھیں شفایاب ہونے کے بعد اسپتال سے رخصت کیا گیا ہے۔
جمعہ وائٹ ہاؤس آمد پر، صدر اوباما نے نرس نینا فام کو گلے لگایا۔
صدر سے اس ملاقات سے کچھ ہی دیر قبل اُنھیں واشنگٹن سے کچھ ہی فاصلے پر واقع ‘نیشنل انسٹی ٹیوٹس آف ہیلتھ (این آئی ایچ)‘ کے اسپتال سے ڈسچارج کیا گیا تھا۔
وائٹ ہاؤس کے ترجمان، جوش ارنیسٹ نے بتایا کہ صدر کو قطعا ً کوئی پریشانی نہیں تھی کہ فام کو گلے لگانا کسی خطرے کا باعث بن سکتا ہے۔
فام، ڈیلس کے ایک اسپتال میں نرس کے فرائض انجام دیتی ہیں۔
وہ پہلی مریضہ تھیں جن کا ایبولا کے مرض کی تشخیص کے بعد علاج کیا گیا۔ اِس سے قبل، جمعہ ہی کے روز، اُنھوں نے اخباری نمائندوں کو بتایا کہ اپنی صحتیابی پر وہ مشکور ہیں۔
این آئی ایچ سے تعلق رکھنے والے، ڈاکٹر اینتھونی فوسی نے بتایا کہ ’فام ابیولا سے صحتیاب ہو چکی ہیں۔ یہ بات واضح ہو جانی چاہیئے‘۔
اُنھوں نے کہا کہ این آئی ایچ کے اسپتال میں قیام کے دوران، فام کو کسی قسم کی تجرباتی ادویات نہیں دی گئیں۔ اُن کا کہنا تھا کہ نرس کی کم عمری اور اس سے پہلے اچھی صحت کی بدولت ہی اُنھیں وائرس کو شکست دینے میں مدد ملی ہوگ ی۔
</doc>
<doc docid='voa_2451171' lang='urd' type='mono' source_url='https://www.urduvoa.com/a/us-ebola-efforts/2451171.html' term='ebola'>
ایبولا کے خلاف کوششیں: امریکہ تین ہزار فوجی لائبیریا بھیجے گا
امریکہ کے صدر براک اوباما مغربی افریقہ میں ایبولا وائرس کے پھیلاؤ کی بد ترین وبا کے پھیلاؤ کو روکنے کے لیے منگل کو امدادی اقدمات کا اعلان کریں گے، جن کے تحت 3000 امریکی فوجی بھی وہاں بھیجنا شامل ہے۔
وائٹ ہاؤس کی طرف سے جاری بیان میں اس کی وضاحت کرتے ہوئے کہا گیا کہ یہ فوجی لائبیریا کے دارالحکومت میں قائم ایک نئے کمانڈ مرکز میں بھیجے جائیں گے جو سامان اور عملے کی نقل و حمل میں مدد کریں گے۔
امریکہ ایبولا وائرس کے علاج کے لیے مراکز قائم کرے گا اور وہاں ہر ہفتہ 500 طبی کارکنوں کو تربیت دی جائے گی۔
وائٹ ہاؤس کا کہنا ہے کہ اس پروگرام کا مقصد ایبولا وائرس کی وبا پر قابو پانا، خطے میں اس کے اقتصادی اور سیاسی اثرات کو کم کرنا اور مغربی افریقہ اور اس سے باہر عالمی ’’صحت کے تحفظ کے بنیادی ڈھانچے‘‘ کی تعمیر کرنا ہے۔
امریکہ کے ادارہ برائے بین الاقوامی ترقی (یوایس ایڈ) اس بیماری سے بچاؤ کے لیے طبی سامان کی تقسیم کے ساتھ ساتھ لوگوں کو تربیت بھی فراہم کرے گا، تاکہ وہ اپنے آپ اور اپنے خاندانوں کو محفوظ رکھ سکیں۔
مغربی افریقہ میں ایبولا وائرس سے 4700 افراد متاثر ہو چکے ہیں اور یہ وبا گنی، سرالیون، لائبیریا اور سینیگال تک پھیل گئی ہے۔ لائبیریا سب سے زیادہ متاثرہوا ہے کیوں کہ ایبولا وائرس سے ہلاک ہونے والے 2400 افراد میں سے نصف کا تعلق اسی ملک سے ہے۔
صدر اوباما منگل کو ایٹلانٹا میں امریکی مرکز برائے انسداد امراض میں صحت کے ماہرین سے ملاقات اور نئی امریکی کوششوں کا اعلان کریں گے۔
اس نئے پروگرام کے تحت ایبولا وائرس پر قابو پانے کے لیے امریکی امداد 17 کروڑ پچاس لاکھ ڈالر ہو جائے گی۔
سفارت کاروں کا کہنا ہے کہ اقوام متحدہ کی سلامتی کونسل جمعرات کو ایبولا وائرس سے متعلق ایک ہنگامی اجلاس منعقد کرے گی۔
اقوام متحدہ میں امریکہ کی سفیر سمنتھاپاور کا کہنا ہے کہ ایبولا وائرس کی صورت حال کافی سنگین ہے اور اس کے پھیلاؤ کو روکنے کے لیے عالمی برادری کو مل کر کام کرنا ہو گا۔
</doc>
<doc docid='voa_2613932' lang='urd' type='mono' source_url='https://www.urduvoa.com/a/who-ebola-declining-but-still-a-threat/2613932.html' term='ebola'>
ایبولا ابھی بھی ایک خطرہ: عالمی ادارہ ِصحت
واشنگٹن —
عالمی ادارہ ِصحت کا کہنا ہے کہ گذشتہ تین ہفتوں میں گنی، سیرا لیون اور لائبیریا میں ایبولا کے کیسز میں نمایاں کمی نوٹ کی گئی ہے، مگر ایبولا ابھی بھی ایک خطرہ ہے۔
عالمی ادارہ ِصحت کے مطابق، یہ رجحان خوش آئند ہے مگر ایبولا کی بیماری ختم کرنے کے لیے ابھی بہت کچھ کرنا باقی ہے۔
عالمی ادارہ ِصحت کا کہنا ہے کہ سیرا لیون، لائبیریا اور گنی میں ایبولا کیسز کی مجموعی تعداد 21,797 ہے۔ مگر گذشتہ تین ہفتے میں سیرا لیون میں 463، گنی میں 109 اور لائبیریا میں 21 کیسز ریکارڈ کیے گئے۔
عالمی ادارہ ِصحت کا کہنا ہے کہ گذشتہ کچھ عرصے میں ایبولا کے کیسز کی تعداد میں نمایاں کمی آئی ہے۔
عالمی ادارہ ِصحت کے ماہرین کہتے ہیں کہ ایبولا کے مریضوں کی تعداد میں نمایاں کمی کی وجہ ایبولا کے حوالے سے اٹھائے گئے حفاظتی اقدامات ہیں۔ سیرالیون، گنی اور لائبیریا میں اب ابیبولا سے متاثرہ مریضوں کے لیے صحت کی بہتر سہولیات موجود ہیں۔ اب ایبولا سے متاثرہ مریضوں کے لیے اسپتالوں میں مناسب انتظامات کے ساتھ ساتھ ان کے لیے زیادہ بستر بھی موجود ہیں۔
ایبولا سے ہلاک ہونے والے مریضوں کی تدفین کا انتظام بھی پہلے سے معقول اور بہتر ہے۔
مگر ماہرین کہتے ہیں کہ ایبولا کے حوالے سے انتظامات میں بہتری مثبت ہے مگر ابھی بھی اس حوالے سے بہت کچھ کیا جانا باقی ہے۔
</doc>
<doc docid='voa_2953516' lang='urd' type='mono' source_url='https://www.urduvoa.com/a/three-new-ebola-patients-found-in-sierra-leone/2953516.html' term='ebola'>
سرالیون میں تین مزید افراد میں ایبولا وائرس کی تصدیق
سرا لیون کے شمالی ضلع کمبیا میں واقع اس گاؤں میں مزید تین افراد میں ایبولا وائرس کی تصدیق ہوئی ہے جہا ں گزشتہ ہفتے 67 سالہ خاتون اس وائرس سے ہلاک ہو ئی تھی۔
محکمہ صحت کے ایک اعلیٰ عہدیدار ڈاکٹر برما کرگبو نے منگل کو وائس آف امریکہ کو بتایا کہ جن تین افراد میں ایبولاوائرس کی تصدیق ہوئی ہے وہ ان 50 افراد میں شامل ہیں جن کی شناخت گزشتہ ہفتے اس وائرس سے مرنے والی خاتون کے رشتہ داروں کی طور پر کی گئی ہے اور ان میں وائرس کی موجودگی کا زیادہ خطرہ ظاہر کیا جارہا تھا۔
سرالیون میں 2014 میں اس وبا کے پھوٹنے کے بعد سے اب تک ایبولا کے 14,000 کیس سامنے آئے جبکہ تقریباً 4,000 افراد ہلاک ہو ئے۔ تاہم ڈاکٹر کرگبو نے کہا کہ سامنے آنے والی تازہ وبا کو محدود کیا جاسکتا ہے کیونکہ اس کے ماخذ کا سراغ لگایا جا سکتا ہے۔
اس تازہ ترین وبا کے سامنے آنے کے بعد سیرا لیون کو ایبولا وائرس سے پاک قرار دینے کی امیدوں کو عارضی طور پر دھچکا لگا ہے۔ گزشتہ ماہ اسپتال سے ایبولا کے آخری معلوم مریض کو اسپتال سے فارغ کر دیا گیا تھا۔
ڈاکٹر کرگبو نے کہا کہ سرالیون کے شہریوں کو یہ تشویش نہیں ہونی چاہیے کہ گزشتہ سال کی طرح یہ وبا وسیع پیمانے پر پھیل سکتی ہے۔
ڈاکٹر کرگبو کا مزید کہنا تھا کہ انہوں نے کمیونٹی میں "گینی رنگ نامی ویکسین" کا تجرباتی استعمال شروع کر دیا ہے۔
</doc>
<doc docid='voa_2493434' lang='urd' type='mono' source_url='https://www.urduvoa.com/a/north-korea-restrict-foreign-tourists/2493434.html' term='ebola'>
شمالی کوریا: ایبولا کا خطرہ، غیر ملکی سیاحوں کی آمد پر پابندی
دو غیر ملکی ٹریول ایجنسیوں کا کہنا ہے کہ ایبولا وائرس کے پھیلاؤ کی تازہ تشویش کے بعد شمالی کوریا غیر ملکی سیاحوں کو ملک میں داخل ہونے سے روک رہا ہے۔
بیجنگ کی کوریو ٹورز کی طرف سے جاری بیان میں کہا گیا ہے کہ اسے اطلاع دی گئی ہے کہ پیانگ ینگ اس جمعہ سے کسی بھی بین الاقوامی سیاح کو ملک میں داخل نہیں ہونے دے گا۔ بیان میں یہ نہیں بتایا گیا کہ یہ پابندی کتنے عرصے تک رہے گی۔
جمعرات کو چین کی ایک اور ٹریول کمپنی جو شمالی کوریا جانے والوں کو سفری خدمات فراہم کرتی ہے، نے بھی اس امر کی تصدیق کی ہے۔
فوری طور پر یہ واضح نہیں کہ کیا اس ( پابندی ) کا اطلاق شمالی کوریا میں رہنے والے دوسرے غیر ملکیوں اور سفارت کاروں پربھی ہو گا۔
شمالی کوریا کی طرف سے اس پابندی کے حوالے سے کوئی ردعمل سامنے نہیں آیا ہے تاہم سرکاری میڈیا میں ابیولا کی وبا کو روکنے کے حوالے سے کو ششوں کو بڑھانے کی اطلاع دی گئی تھی۔
</doc>
<doc docid='voa_2552917' lang='urd' type='mono' source_url='https://www.urduvoa.com/a/sierra-loeone-ebola/2552917.html' term='ebola'>
سیرالیون: ایبولا کا علاج کرنے والوں ڈاکٹروں کی جزوی ہڑتال
سیر الیون کے صدر ایرنسٹ بیی کوروما نے ایبولا سے متاثرہ مریضوں کا علاج کرنے والے طبی عملے کے لیے مناسب سہولتوں کی کمی پر جزوی ہڑتال کرنے والے جونئیر ڈاکٹروں کو یقین دہانی کروائی ہے کہ ان کے مطالبات پورے کیے جائیں گے۔
سیرالیون میں ایبولا وائرس سے10 ڈاکٹروں سمیت طبی عملے کے 106 کارکن ہلاک ہو چکے ہیں جن میں وہ تین ڈاکٹر بھی شامل جن کا انتقال گزشتہ ہفتہ ہوا۔
ڈاکٹروں کا مطالبہ ہے کہ انہیں ایبولا کے علاج سے متعلق ایک ایسا یونٹ فراہم کیا جائے جس میں خون صاف کرنے والی مشین بھی ہو تاکہ وہ اپنے مریضوں کے علاج کے دوران ایبولا سے متاثر ہونے کی صورت میں اپنا علاج کر سکیں اور انہیں بیرون ملک نہ منتقل کیا جا سکے۔
ان کا مطالبہ ہے کہ ان کو بیمے کی سہولت بھی فراہم کی جائے۔
حکومتی ترجمان عبدالحی بیریتے نے کہا کہ صدر کوروما نے منگل کو سیرالیون کے ڈاکٹروں کی تنظیم کے نمائندوں سے ملاقات کے دوران انہیں یقین دہانی کروائی کہ ان کے مطالبات فوری طور پر پورے کیے جائیں گے۔
بیریتے کے بقول صدر کوروما نے ڈاکٹروں کو بتایا کہ وہ ایبولا کے خلاف ان کے گرانقدر کردار کو سراہتے ہیں۔
عالمی ادارہ صحت(ڈبلیو ایچ او) نے منگل کو کہا ہے کہ مغربی افریقہ میں سیرالیون میں ایبولا کے مریضوں کی تعداد سب سے زیادہ ہو گئی ہے۔
ڈبلیو ایچ او کے مطابق اب تک ایبولا سے متاثرہ تین ملکوں میں ایبولا وائرس سے متاثر ہونے والے مریضوں کی تعداد17،800ہو گئی ہے جن میں سے 7,798کا تعلق سیرالیون سے ہے۔
بیریتے کا کہنا ہے کہ صدر کوروما کی طرف سے پختہ عہد کے بعد کہ ان کے مسائل کا ازالہ کیا جائے گا ڈاکٹروں نےکام پر واپس جانے کا وعدہ کیا ہے۔
تاہم ڈاکٹروں کی تنظیم کے ایک ترجمان ڈاکٹر ہودی لیمان نے کہا کہ ڈاکٹر اپنے آئندہ کے لائحہ عمل کے بارے میں اس وقت تک حتمی فیصلہ نہیں کریں گے جب تک ان کی پوری تنظیم حکومتی تجاویز کا جائزہ نہیں لے لیتی۔
</doc>
<doc docid='voa_2481805' lang='urd' type='mono' source_url='https://www.urduvoa.com/a/us-obama-calls-better-protocol-ebola-cases/2481805.html' term='ebola'>
صدر اوباما کا ایبولا وائرس سے نمٹنے کے لیے بہتر طریقہ کار پر زور
صدر براک اوباما نے فوری طور پر ایسے اقدامات کے لیے کہا ہے جن کے تحت امریکہ ایبولا کے مریضوں کے علاج کو یقینی بنانے کے لیے تیار ہو۔
صدر اوباما نے صحت اور انسانی سروسز کی سیکرٹری سلویا برول سے اتوار کو امریکہ میں ایبولا وائرس سے متاثر ہونے والے پہلے مریض کے بارے میں بات کی۔
اُنھوں نے امریکہ میں امراض کی روک تھام اور بچاؤ کے ادارے (سی ڈی سی ) سے کہا کہ وہ فوری طور پر اس بات کی تحقیق کرے، کہ ٹیکساس کے اسپتال میں کام کرنے والی نرس ایبولا وائرس سے کیسے متاثر ہوئی۔
یہ نرس ایبولا سے متاثر ہونے والے پہلے امریکی مریض تھامس ڈنکن کا علاج کرنے والی ٹیم میں شامل تھی، تھامس ڈنکن کا بعد میں انتقال ہو گیا تھا۔
ٹیکساس کے عہدیداروں کا کہنا ہے کہ طبی کارکن نے ’سی ڈی سی‘ کی ہدایات کے مطابق ڈنکن سے رابطے کے دوران مکمل حفاظتی لباس پہنے ہوئے تھے۔
تاہم ادارے کے ڈائریکٹر ٹام فرائیڈ مین کا کہنا ہے کہ یہ حقیقت ہے کہ نرس ایبولا سے متاثر ہوئی جس سے ظاہر ہوتا ہے کہ کہیں طریقہ کار کی خلاف ورزی ہوئی ہے۔
انھوں نے کہا کہ ابتدائی تشخیص سے ظاہر ہوتا ہے کہ نرس کے جسمانی نطام میں پائے جانے والے وائرس کی مقدار کم ہے۔ انھوں نے کہا کہ متاثرہ نرس کے دوبارہ ٹیسٹ کروائے جائیں گے۔
دوسری طرف اسپین میں حکام کا کہنا ہے کہ ایبولا سے متاثر ہونی والی ایک خاتون کی حالت اب بھی تشویشناک ہے، تاہم اس کی بہتری کے آثار نظر آ رہے ہیں جب کہ ان کے خون میں وائرس کی سطح بھی کم ہو رہی ہے۔
امریکہ میں ایبولا کا نیا کیس اس وقت سامنے آیا، جب ملک کے کئی ہوائی اڈوں پر لائبیریا، سیرالیون اور گنی سے آنے والے مسافروں کی چھان بین کا کام تیز کر دیا گیا ہے۔
ان ملکوں میں ہزاروں افراد ایبولا وائرس سے ہلاک ہو چکے ہیں۔
دوسری طرف برطانیہ نے ملک کے بعض ہوائی اڈوں اور ٹرین اسٹیشنوں پر ایبولا کی چھان بین ’اسکرینگ‘ کا کام شروع کر دیا ہے۔
صحت کی عالمی تنظیم کا کہنا ہے کہ مغربی افریقہ میں پھوٹنے والی ایبولا کی وبا سے کم سے کم 4,000 افراد ہلاک ہو چکے ہیں جب کہ اطلاعات کے مطابق اب تک 8,400 افراد اس وائرس سے متاثر ہوئے۔
ایبولا وائرس سے لائبیریا، سیرالیون اور گنی سے باہر نو افراد ہلاک ہو چکے ہیں جن میں آٹھ نائجیریا جبکہ ایک امریکہ میں ہلاک ہوا۔
</doc>
<doc docid='voa_2475953' lang='urd' type='mono' source_url='https://www.urduvoa.com/a/pentagon-budgets-million-for-ebola-efforts-07oct2014/2475953.html' term='ebola'>
پینٹاگون: ایبولا کے خاتمے کے لیے 75 کروڑ مختص
واشنگٹن —
امریکی محکمۂ دفاع 'پینٹاگون' نے کہا ہے کہ مغربی افریقی ملک لائبیریا میں ایبولا پر قابو پانے کے امریکی فوجی مشن پر آئندہ چھ ماہ میں 75 کروڑ ڈالر خرچ ہوں گے۔
براعظم افریقہ میں تعینات امریکی افواج کے کمانڈر جنرل ڈیوڈ روڈریگز نے منگل کو صحافیوں کو بتایا کہ 'پینٹاگون' نے لائبیریا میں گزشتہ ہفتے مزید دو موبائل میڈیکل لیب قائم کردی ہیں جن کے نتیجے میں وہاں ایبولا کے مزید مریضوں کی جلد تشخیص میں مدد ملے گی۔
انہوں نے کہا کہ ایبولا پر قابو پانے کی کوششوں کے سلسلے میں لائبیریا میں تعینات کیے جانے والے لگ بھگ چار ہزار امریکی فوجیوں کو وائرس سے بچنے کی مناسب تربیت دی گئی ہے اور انہیں امید ہے کہ وہ اس تربیت پر عمل کرتے ہوئے خود کو وائرس سے محفوظ رکھنے میں کامیاب رہیں گے۔
جنرل روڈریگز کا مزید کہنا تھا کہ لائبیریا میں تعینات امریکی فوجی ایبولا کے خلاف کوششوں میں سرگرم کردار ادا کرر رہے ہیں اور مریضوں کی تشخیص، طبی کارکنوں کی تربیت، اسپتالوں اور ضروری انفراسٹرکچر کی تعمیر اور درکار سہولتوں کی فراہمی میں ان کا کردار اہم ہے۔
خیال رہے کہ لائبیریا کی حکومت کی درخواست پر امریکی صدر براک اوباما نے ابتدائی طور پر تین ہزار امریکی فوجی مغربی افریقی ملک بھیجے تھے جو ایبولا سے سب سے زیادہ متاثر ہونےو الے تین ملکوں میں شامل ہے۔
بعد ازاں گزشتہ ماہ صدر اوباما نے مزید ایک ہزار فوجی اہلکار لائبیریا بھیجنے کا حکم دیا تھا۔
دریں اثنا اسپین میں حکام میڈرڈ میں ایبولا وائرس سے متاثر ہونے والی نرس کے بارے میں یہ جاننے کی کوشش کر رہے ہیں کہ وہ اس وائرس کا کس طرح نشانہ بنی۔
ہسپانوی نرس کے وائرس سے متاثر ہونے کی خبر پیر کو منظرِ عام پر آئی تھی اور یہ یورپ میں رپورٹ ہونے والا ایبولا کا پہلا کیس ہے۔
اسپین کے طبی ماہرین کا کہنا ہے کہ نرس ان دو ہسپانوی عیسائی مبلغین کا علاج کرنے والے عملے میں شامل تھی جنہیں گزشتہ ماہ ایبولا کا شکار ہونے کے بعد لائبیریا اور سیرا لیون سے اسپین منتقل کیا گیا تھا۔
دونوں پادری بعد ازاں دورانِ علاج انتقال کرگئے تھے۔
مذکورہ نرس کو تیز بخار کے باعث اتوار کو اسپتال میں داخل کرایا گیا تھا جہاں اس میں ایبولا وائرس کی تشخیص ہوئی تھی۔
اسپین کی وزارتِ صحت کا کہنا ہے کہ مریضہ کی حالت خطرے سے باہر ہے اور اس کے شوہر اور دونوں پادریوں کا علاج کرنے والی ٹیم کے ایک اور رکن کو قرنطینہ منتقل کردیا گیا ہے۔
حکام کا کہنا ہے کہ حال ہی میں نائجیریا سے لوٹنے والے ایک ہسپانوی شہری کو بھی حفطِ ماتقدم کے طور پر قرنطینہ میں رکھا جارہا ہے جب کہ ایبولا کا شکار ہونے والی نرس سے رابطے میں آنے والے 30 افراد کی کڑی نگرانی کی جارہی ہے۔
</doc>
<doc docid='voa_1972129' lang='urd' type='mono' source_url='https://www.urduvoa.com/a/saudi-arabia-bans-ebola-countries-from-makkah-travel/1972129.html' term='ebola'>
ایبولا سے متاثرہ افریقی ممالک کے عازمین حج پر پابندی
کراچی —
سعودی عرب نے سیرالیون، لائبیریا اور گنی کے شہریوں پر حج اور عمرہ کرنے پر پابندی عائد کر دی ہے۔ پابندی ان ممالک میں ابیولا وائرس کے وبائی شکل اختیار کر جانے کے بعد عائد کی گئی۔
سعودی عرب کی وزارت صحت کے ترجمان، ڈاکٹر خالد مرگہالانی کے مطابق ملک کے تمام ایئرپورٹس اور بندرگاہوں پرحفاظتی اقدامات اور احتیاطی تدابیر اختیار کرلی گئی ہیں، تاکہ ابیولا وائرس سے بچا جا سکے۔
ایئرپورٹس اور بندرگاہوں پر موجود عملے کو ابیولا وائرس سے نمٹنے کے لئے خصوصی تربیت بھی فراہم کی گئی ہے، تاکہ ابیولا وائرس کو پھیلنے سے روکا جا سکے۔
سعودی عرب میں مقیم سینئر صحافی، شاہد نعیم نے ’وائس آف امریکہ‘ کو بتایا ’وزارت صحت کے حکام کا کہنا ہے کہ یہ اقدام دنیا بھر سے آئے ہوئے عازمین حج اور زائرین کی صحت کو مدنظر رکھتے ہوئے اٹھایا گیا ہے۔ اس طرح متاثرہ ملکوں کے شہریوں کو اس سال حج اور عمرے کے ویزے جاری نہیں کیے جائیں گے۔
ادھر ’بزنس عربیہ‘ کا کہنا ہے کہ مشرق وسطیٰ میں پھیلنے والے مڈل ایسٹ ریسپائیرٹری سنڈروم (ایم ای آر ایس یا ’مرس‘ )کی وجہ سے اس سال حج اور عمرہ سیزن کے متاثر ہونے کا امکان ہے۔
اس مرض سے اب تک 300سے زائد افراد ہلاک ہوچکے ہیں۔
حج سیزن کے علاوہ ابیولا سے متاثرہ مغربی افریقہ کے تین ملکوں سے کوئی براہ راست پرواز سعودی عرب نہیں آتی۔ بہت سی انٹرنیشنل ایئرلائنز نے جن میں دبئی کی ایمریٹس ایئرلائنز بھی شامل ہے، اس نے لائبیریا، سیرالیون اور گنی کے لئے فلائٹس بند کردی ہیں، جبکہ بہت سے ملکوں نے ان تینوں ممالک کے شہریوں کی ایئرپورٹس پر اسکریننگ کے خصوصی انتظامات کئے ہیں۔
ابیولا وائرس سے اب تک 800سے زائد افراد ہلاک ہوچکے ہیں۔
</doc>
<doc docid='voa_2637307' lang='urd' type='mono' source_url='https://www.urduvoa.com/a/who-says-ebola-deaths-and-infections-on-rise-10feb2015/2637307.html' term='ebola'>
ایبولا کے مریضوں میں پھر اضافہ ہورہا ہے، عالمی ادارۂ صحت
واشنگٹن —
عالمی ادارۂ صحت (ڈبلیو ایچ او) نے خبردار کیا ہے کہ مغربی افریقی ملکوں میں ایبولا کے مریضوں اور اموات میں دوبارہ اضافہ ہورہا ہے۔
عالمی ادارے نے منگل کو اپنی ایک رپورٹ میں گزشتہ تین دنوں کے دوران ایبولا کے مزید 150 مریضوں کے ہلاک ہونے کی خبر دی ہے جس کے بعد ایبولا سے ہونے والی کل ہلاکتوں کی تعداد 9152 ہوگئی ہے۔
رپورٹ کے مطابق گزشتہ تین دنوں کے دوران ایبولا سے سب سے زیادہ متاثر ہونے والے تین افریقی ملکوں میں 303 نئے مریض سامنے آئے ہیں۔ لائبیریا میں 136، سیرالیون میں 113 اور گنی میں 54 مریض رپورٹ ہوئے ہیں۔
اقوامِ متحدہ کے نمائندۂ خصوصی برائے ایبولا ڈاکٹر ڈیوڈ نابارو نے کہا ہے کہ مریضوں کی تعداد میں اضافے سے ظاہر ہورہا ہے کہ ایبولا کی وبا پر اب تک قابو نہیں پایا جاسکا ہے۔
منگل کو جنیوا میں صحافیوں سے گفتگو کرتے ہوئے ڈاکٹر نوبارو نے کہا کہ ایبولا پر قابو پانے کی کوششیں جاری ہیں لیکن آثار بتا رہے ہیں وائرس اب بھی ایک بڑا خطرہ ہے۔
انہوں نے کہا کہ ایبولا سے نبٹنے کے ذمہ دار تمام ادارے اور اہلکار پوری تندہی سے اپنا کام کر رہے ہیں اور ان کا ہدف وائرس کے نئے مریضوں کی تعداد کو حتی الامکان کم کرنا ہے۔
طبی ماہرین نے مغربی افریقی ملکوں کے باشندوں کو خبردار کیا ہے کہ وہ ایبولا کی طرف سے غفلت نہ برتیں اور احتیاطی تدابیر پر سختی سے عمل کریں۔
عالمی ادارۂ صحت کے مطابق گزشتہ ماہ گنی میں ایبولا کے ایک مریض کی غیر محتاط طریقے سے تدفین کے نتیجے میں وائرس 11 نئے افراد میں منتقل ہوگیا تھا۔
ایبولا سے مرنے والے افراد کی لاشیں بھی مرض کو پھیلانے کا سبب بنتی ہیں جس کے باعث ان میتوں کی تدفین صرف حفاظتی لباس پہنے ہوئے امدادی اہلکار ہی کرتے ہیں۔
تاحال ایبولا کا کوئی حتمی علاج دریافت نہیں ہوا لیکن رواں ماہ لائبیریا میں عالمی اداروں کی زیرِ نگرانی وائرس سے بچاؤ کی دو متوقع ویکسینوں کا تجرباتی استعمال شروع ہوا ہے۔
امریکہ کے 'نیشنل انسٹی ٹیوٹس آف ہیلتھ' کے زیرِ نگرانی ہونے والے اس تجربے کے لیے 27 ہزار مردوں اور خواتین نے اپنا اندراج کرایا ہے جنہیں یہ ویکسین دی جائے گی۔
</doc>
<doc docid='voa_2525797' lang='urd' type='mono' source_url='https://www.urduvoa.com/a/first-ebola-case-in-india/2525797.html' term='ebola'>
ایبولا وائرس: بھارتی شہری ملک واپسی پر ’خصوصی مرکز میں منتقل‘
لائیبریا میں ممکنہ طور پر ایبولا وائرس متاثر ہونے والے 26 سالہ بھارتی شہری کو ملک واپسی پر نئی دہلی کے ہوائی اڈے پر قائم قرانطینہ (مریضوں کو الگ رکھنے کے قائم مخصوص وارڈ) میں منتقل کردیا گیا ہے۔
اس شخص میں ایبولا وائرس کی موجودگی کی کچھ علامات پائی گئی ہیں۔
بھارتی حکام کا کہنا ہے کہ یہ شخص 10 نومبر کو لائیبریا میں اپنے علاج کے بعد واپس آیا اور وہاں اس کے خون کے تجزیے میں وائرس کی موجودگی نہیں پائی گئی تھی۔
تاہم حکام کا کہنا ہے کہ اس کے بھارت میں کیے گئے ٹیسٹ میں اب وائرس کی موجودگی کے کچھ آثار موجود ہیں۔
ڈاکٹروں کا کہنا ہے کہ ایبولا وائرس انسانی رطوبتوں میں مختلف عرصے تک موجود رہتا ہے باوجود اس کے کہ وہ اس مرض سے صحت یاب ہو چکے ہوتے ہیں جس سے متاثرہ شخص کے جنسی ملاپ سے ایک سے دوسرے شخص کو اس وائرس کے منتقل ہونے کا خطرہ بڑھ جاتا ہے۔
بھارت کے تقرییاً 45,000 شہری مغربی افریقہ میں کام کرتے ہیں اور ان کی ملک واپسی پر ان کی چھان بین کی جاتی ہے۔
صحت کے ماہرین نے اس خدشے کا اظہار کیا ہے کہ اگر یہ وائرس بھارت میں پھیل گیا تو اس جان لیوا وبا کو محدود رکھنا مشکل ہو جائے گا۔ بھارت ایک گنجان آباد ملک ہے جہاں حفظانِ صحت اور صفائی کی سہولتیں کئی جگہوں پر ناقص ہیں۔ اس کے ساتھ کئی لوگوں کو صحت کی اچھی سہولیات بھی میسر نہیں ہیں۔
</doc>
<doc docid='voa_2406172' lang='urd' type='mono' source_url='https://www.urduvoa.com/a/saudi-arabian-man-ebola-virus-dies/2406172.html' term='ebola'>
ایبولا سے متاثرہ سعودی شہری ہلاک، عرب دنیا میں پہلی موت
ایبولا وائرس سے متاثرہ 40 سالہ سعودی شہری انتقال کرگیا۔ یہ ایبولا وائرس سے عرب دنیا میں ہونے والی پہلی موت بتائی جاتی ہے۔ ایبولا وائرس افریقہ کے مغربی ممالک سے سعودی عرب منتقل ہوا۔
برطانوی خبر رساں ادارے، رائٹرز کے مطابق سعودی وزارت صحت کا کہنا ہے کہ مرنے والا شہری تاجر ہے جو حال ہی میں افریقی ملک سیرالیون کے تجارتی دورے سے جدہ واپس پہنچا تھا۔ اسے ایبولا وائرس کی علامات ظاہر ہونے پر اسپتال میں داخل کرایا گیا تھا جہاں وہ دوران علاج انتقال کرگیا۔
وزارت نے اپنے ایک بیان میں یہ بھی کہا ہے کہ سعودی حکام اور عالمی ادارہ صحت سے تسلیم شدہ بین الاقوامی لیبارٹریز متوفی پر ظاہرہ علامات کا تجزیہ کررہی ہیں۔ مرنے والے کو شخص ایبولا اور وائرل ہیمرج فیور کا مرض تھا۔
وزارت کا کہنا ہے کہ متوفی نے جن مقامات کا دورہ کیا تھا اور جن لوگوں سے اس نے ملاقات کی تھی، لیبارٹری حکام ان کا بھی پوری طرح معائنہ کریں گے۔
ایبولا ایک انتہائی خطرناک بیماری ہے جس نے مغربی افریقی ممالک کو اپنی لپیٹ میں لے رکھا ہے۔ اس بیماری سے اب تک 900سے زائد اموات واقع ہو چکی ہیں۔
</doc>
<doc docid='voa_2497509' lang='urd' type='mono' source_url='https://www.urduvoa.com/a/us-envoy-staggering-need-in-ebola-response/2497509.html' term='ebola'>
ایبولا کے خلاف کوششوں کو تیز کرنے کی ضرورت ہے: امریکی سفیر
اقوام متحدہ کے لیے امریکہ کی سفیر نے ایبولا وائرس سے بچاؤ کے لیے کوششوں کو تیز کرنے کی ضرروت پر زور دیا ہے۔ اس وبا سے مغربی افریقہ میں 4,900 افراد ہلاک ہو چکے ہیں۔
سمنتھا پاور نے گنی میں ایک دن گزارنے کے بعد پیر کو اپنے ٹوئیڑ پیغام میں کہا کہ ایبولا کو روکنے کی ضرورت ہے اور ’’بہت ہی بنیادی وسائل جانوں کو بچانے میں مدد گار ثابت ہوں گے۔‘‘
سمنتھا پاور اس ہفتے سیئرالیون اور گنی سمیت (ایبولا) سے سب سے زیادہ متاثر ہونے والے ملکوں کا دورہ کر رہی ہیں۔
پاور نے گنی میں پہلے ہی سے مریضوں کا علاج کرنے والے عملے، طبی مراکز کی تعمیر اور لوگوں کو آگاہی دینے والے افراد کا ذکر کیا۔ اُنھوں نے ڈاکٹروں کی تنظیم ’ڈاکٹرز ود آوٹ بارڈرز‘ اور بیماریوں کی روک تھام اور انسداد کے امریکی ادارہ کی کوششوں کا ذکر بھی کیا۔
امریکی سفیر نے اتوار کو ویڈیو لنک کے ذریعے اس تقریب میں بھی شرکت کی جس میں امریکی صدر براک اوباما نے ملک میں ایبولا سے نمٹنے کے لیے ’’مناسب اقدامات‘‘ سے متعلق محکمہ صحت اور سکیورٹی کے مشیروں سے تبادلہ خیال کیا تھا۔
ایبولا وائرس سے نمٹنے کے لیے عالمی سطح پر کوششیں کی جا رہی ہیں، اقوام متحدہ اور امریکہ افریقی ممالک کو اس وائرس سے نمٹنے کے لیے بھر پور معاونت فراہم کر رہے ہیں۔
</doc>
<doc docid='voa_2429595' lang='urd' type='mono' source_url='https://www.urduvoa.com/a/ebola-infected--patient-arrived-in-germany/2429595.html' term='ebola'>
ایبولا سے متاثرہ ’ڈبلیو ایچ او‘ کا طبی کارکن جرمنی منتقل
ایبولا وائرس سے متاثرہ عالمی ادارہ صحت کا ایک طبی کارکن علاج کی غرض سے جرمنی پہنچا ہے۔
سینیگال سے تعلق رکھنے والے وبائی امراض کے ماہر سیرالیون میں ایبولا وائرس کی تشخیص گاہ میں کام کے دوران اس وائرس کا شکار ہوئے جنہیں بدھ کو ہوائی جہاز کے ذریعے ہیمبرگ منتقل کیا گیا۔
وبا کے پھیلنے کے بعد منگل کو ڈبلیو ایچ او نے سیرالیون میں اپنا ایک تجزیاتی مرکز بند کرنے کے بعد اپنے عملے کو واپش بلا لیا تھا۔
اس سال مارچ میں ایبولا وائرس کے وبائی شکل اختیار کرنے کے بعد مغربی افریقہ میں 1,400 افراد ہلاک جبکہ 2,600 افراد متاثر ہو چکے ہیں۔
ایبولا وائرس نے سیرالیون، گینی اور لائبیریا کو شدید متاثر کیا ہے اور حکومت نے لائبیریا کے دارالحکومت کی کچی آبادی کو مکمل طور پر الگ تھلگ کر دیا ہے۔
لائبیریا جہاں ایبولا وائرس سے سب سے زیادہ ہلاکتیں ہو چکی ہیں وہا ں کچھ حکومتی
عہدیدار یا تو ملک چھوڑ کر جارہے ہیں یا وہ اپنے دفاتر بھی نہیں جارہے۔
اس صورت حال میں صدر ایلن جانسن سرلیف نے منگل کو سب وزیروں کو کام پر حاضر ہونے کا حکم دیا۔
لائبیریا کے عہدیداورں کا کہنا ہے کہ کئی وزرا جنہوں نے اس حکم پر عمل نہیں کیا ان کو عہدوں سے برطرف کر دیا گیا ہے۔
امریکہ میں بیماریوں کے روک تھام کے سرکاری مرکز کے سربراہ ٹام فریڈن نے لائبیریا میں عہدیداروں سے ملاقات میں وبا کے بارے میں آگاہی اور احتیاطی تدابیر کے حوالے سے تعاون کی پیش کش کی ہے۔ فریڈن سیرالیون اور گینی بھی جائیں گے۔
</doc>
<doc docid='voa_2426937' lang='urd' type='mono' source_url='https://www.urduvoa.com/a/ebola-virus/2426937.html' term='ebola'>
ایبولا وائرس سے متاثرہ برطانوی شہری کی لندن منتقلی
ایبولا وائرس سے متاثر ہونے والے پہلے برطانوی شہری کو لندن کے ایک اسپتال میں علاج کے لیے منتقل کیا گیا ہے۔
اس مریض کی شناخت ظاہر نہیں کی گئی لیکن یہ بتایا گیا ہے کہ یہ طبی عملے کا رکن تھا اور وہ سرالیون میں ایبولا وائرس سے متاثر ہوا تھا۔
متاثرہ برطانوی شخص کو اتوار کو مغربی افریقہ کے ملک سرالیون سے ایک خصوصی طیارے کے ذریعے برطانیہ کے ایک ہوائی اڈے پر لایا گیا، اور وہاں سے اسے ایک خصوصی فوجی ایمبولینس کے ذریعے لندن کے رائل فری اسپتال میں ایبولا وائرس کے مریضوں کے لیے مخصوص وارڈ میں داخل کیا گیا۔
دوسری طرف عالمی ادارہ صحت کا کہنا ہے کہ سرالیون میں اُس کے طبی عملے کا ایک رکن بھی ایبولا وائرس سے متاثر ہوا ہے۔ ڈبلیو ایچ او نے اتوار کو کہا کہ وہ اس بات کو یقنیی بنا رہے ہیں کہ متاثرہ رکن کو بہت اچھی طبی سہولتیں میسر ہوں اور اگر ضروری ہوا تو اسے کسی دوسرے بہتر طبی مرکز میں بھی منتقل کیا جا سکتا ہے۔
عالمی ادارہ صحت نے ایبولا وائرس سے متاثر ہونے والے اپنے کارکن کے شہریت کے بارے میں نہیں بتایا، لیکن میڈیا میں آنے والی اطلاعات کے مطابق ان کا تعلق سینگال سے ہے۔
ڈبلیو ایچ او کے مطابق ایبولا وائرس سے اب تک 1,427 افراد ہلاک ہو چکے ہیں اور گزشتہ جمعہ تک 2,615 افراد میں ایبولا وائرس کی تصدیق ہو چکی ہے جن کا تعلق گنی، لائبیریا، سرالیون اور نائجیریا سے ہے۔
دوسری طرف اتوار کو جمہوریہ کانگو کے وزیر صحت کہنا ہے کہ وہاں بھی ایبولا وائرس سے دو افراد ہلاک ہوئے ہیں۔
</doc>
<doc docid='voa_2454810' lang='urd' type='mono' source_url='https://www.urduvoa.com/a/acceleration-seen-in-ebola-outbreak-18sep2014/2454810.html' term='ebola'>
ایبولا: ہلاکتیں ڈھائی ہزار سے زائد، ہنگامی اقدامات جاری
واشنگٹن —
اقوامِ متحدہ نے مغربی افریقی ممالک میں ایبولا وائرس کی روک تھام کےلیے خصوصی مشن کے قیام کا اعلان کیا ہے جب کہ وائرس سے ہونے والی ہلاکتیں 2600 سے زائد ہوگئی ہیں۔
اقوامِ متحدہ کے سربراہ بان کی مون نے کہا ہے کہ وہ ایبولا سے مقابلے کی سرگرمیوں کی نگرانی کے لیے عالمی ادارے کے خصوصی نمائندے کا تقرر کریں گے۔
بان کی مون کے بقول نمائندہ خصوصی ایبولا کے سدِ باب، مریضوں کے علاج، متاثرہ ملکوں کو ضروری امداد کی فراہمی اور مرض کو دیگر ملکوں تک پھیلنے سے روکنے کے لیے کی جانے والی بین الاقوامی کوششوں میں رابطہ کار کے فرائض انجام دیں گے۔
عالمی ادارے کی سلامتی کونسل نے بھی وائرس کے وبائی شکل اختیار کرنے کو "بین الاقوامی امن اور سکیورٹی" کے لیے خطرہ قرار دیا ہے۔
جمعرات کو ہونے والے 15 رکنی کونسل کے ہنگامی اجلاس نے ایک متفقہ قرار داد کے ذریعے تمام ملکوں سے درخواست کی ہے کہ وہ اس وبائی مرض کے سدِ باب کے لیے متاثرہ ملکوں کو ہر ممکن مدد اور تعاون فراہم کریں۔
عالمی ادارۂ صحت کے مطابق ایبولا سے ہونے والی ہلاکتوں کی تعداد 2630 ہوگئی ہے۔ عالمی ادارے کے عہدیداران کا کہنا ہے کہ گزشتہ ایک ہفتے کے دوران وائرس کے مزید 700 کیسز سامنے آئے ہیں جن سے اندازہ ہوتا ہے کہ تمام تر کوششوں کے باوجود مرض مسلسل پھیل رہا ہے۔
ایبولا سے بچاؤ کی کوششوں میں سرگرم کردار ادا کرنے والے مغربی ملکوں کی فہرست میں فرانس بھی شامل ہوگیا ہے جس نے وائرس سے متاثرہ ملک گنی میں فیلڈ اسپتال قائم کرنے کا اعلان کیا ہے۔
فرانس کے صدر فرانسس اولاں نے جمعرات کو پیرس میں موبائل فوجی اسپتال گنی بھیجنے کا اعلان کرتے ہوئے صحافیوں کو بتایا کہ فرانس عام لوگوں کی زندگی بچانے کے لیے عملی کردار ادا کرے گا۔
گزشتہ روز برطانیہ نے بھی اپنی سابق کالونی اور ایبولا سے متاثر ہونے والے مغربی افریقی ملک سیرا لیون کے اسپتالوں کو مزید 700بستر دینے کا اعلان کیا تھا۔
امریکی صدر براک اوباما بھی ایبولا سے سب سے زیادہ متاثر ہونے والے تیسرے ملک لائبیریا کی درخواست پر تین ہزار امریکی فوجی وہاں بھیجنے کا اعلان کرچکے ہیں جو مقامی طبی عملے کو تربیت فراہم کرنے کے ساتھ ساتھ امداد کی فراہمی اور نئے اسپتالوں کے قیام میں مدد دیں گے۔
دریں اثنا گنی میں دیہی آبادیوں کو ایبولا کے بارے میں آگاہی فراہم کرنے والی ایک ٹیم کے سات افراد اور ان کے ساتھ سفر کرنےو الے دو صحافی لاپتا ہوگئے ہیں۔
گنی حکومت کے ایک ترجمان کے مطابق مقامی ذرائع ابلاغ نے دعویٰ کیا ہے کہ ان افراد پر دیہاتیوں کے ایک گروہ نے حملہ کیا تھا جو وائرس کے باعث اٹھائے جانے والے سرکاری اقدامات اور دیہاتیوں کی نقل و حرکت پر پابندیوں سے خائف تھا۔
مقامی میڈیا نے حملے میں ٹیم کے چھ افراد کی ہلاکت کا دعویٰ کیا ہے لیکن سرکاری ترجمان نے اس خبر کی تصدیق کرنے سے انکار کردیا ہے۔
دوسری جانب سیرا لیون میں حکومت کی جانب سے تین روزہ ملک گیر کرفیو کا آغاز ہوگیا ہے جس کے دوران ملک کی 60 لاکھ آبادی اپنے گھروں میں محصور رہے گی۔
کرفیو کی مدت کے دوران ہزاروں طبی کارکن گھر گھر جا کر عوام کو ایبولا سے بچاؤ کی تعلیم دیں گے جب کہ اس دوران وائرس سے متاثرہ افراد کی نشان دہی کرکے انہیں اسپتال منتقل کیا جائے گا۔
سیرالیون کی حکومت کا کہنا ہے کہ جمعے، ہفتے اور اتوار کو جاری رہنے والی اس ملک گیر سرگرمی کے دوران ایبولا کے مزید سیکڑوں مریض سامنے آ نے کی توقع ہے۔
</doc>
<doc docid='voa_2490113' lang='urd' type='mono' source_url='https://www.urduvoa.com/a/ebola-virus-in-us/2490113.html' term='ebola'>
کیا امریکہ ’ایبولا وائرس‘ سے بچاؤ کے لیے تیار ہے؟
گذشتہ چند دنوں سے دنیا بھر کی طرح امریکہ میں بھی ’ایبولا وائرس‘ اور اس کے ممکنہ اثرات کے حوالے سے بحث جاری ہے۔ اس بحث نے امریکہ میں ایبولا وائرس میں مبتلا دو مریضوں کی تصدیق اور ایک مریض کے انتقال کے بعد طول پکڑا۔
گذشتہ ہفتے امریکی ریاست ٹیکسس میں ایک ایسی نرس میں ایبولا وائرس کی تصدیق کی گئی ہے جو ایبولا سے متاثرہ ایک مریض کی نگہداشت کر رہی تھی۔
ایبولا ایک خطرناک اور مہلک وائرس ہے جس کی علامات میں بخار، تھکاوٹ، شدید سر درد، کمزوری، قے، پیٹ میں درد اور جسم سے خون بہنا شامل ہیں۔ ابھی تک ایبولا سے متعلق کوئی طریقہ ِعلاج یا ویکسین نہیں دریافت کی جا سکی۔
کیا امریکہ جیسا ترقی یافتہ ملک اس وباٴ سے بچاؤ کے لیے تیار ہے؟ اور اس حوالے سے کیا ممکنہ اقدامات اٹھائے جا رہے ہیں؟ ۔۔۔ یہ موضوع گذشتہ کچھ دنوں سے امریکہ میں زور پکڑتا دکھائی دیا ہے۔ واشنگٹن ڈی سی میں گذشتہ ہفتے کیپیٹل ہل پر کانگریس کے ارکان نے امریکی ادارہ ِصحت اور چند دیگر اداروں کی اہم شخصیات سے امریکہ میں ایبولا وائرس کے پھیلاؤ اور امریکی شعبہ ِصحت کی جانب سے ممکنہ غفلت پر سوالات اٹھائے۔۔۔
اسی موضوع پر پیر کے روز واشنگٹن ڈی سی میں ’نیوزیم‘ میں مقامی ریڈیو سٹیشن ’ڈبلیو ٹی او پی‘ کے تعاون سے ایک ایسی تقریب کا اہتمام کیا گیا جس میں طبی ماہرین نے ایبولا وائرس پر تفصیل سے روشنی ڈالی۔ ڈاکٹر انتھونی فاؤچی، ڈاکٹر شیرفسٹین اس اور ڈاکٹر جیس گڈ مین اس تقریب کے مہمان شرکاء تھے۔ ڈاکٹر انتھونی فاؤچی امریکی ادارہ ِصحت کے سربراہ ہیں، ڈاکٹر شیرفسٹین ریاست میری لینڈ میں ہیلتھ اینڈ مینٹل ہائی جین کے سیکریٹری ہیں جبکہ ڈاکٹر جیس گڈمین جارج ٹاؤن یونیورسٹی میں پروفیسر ہیں۔
امریکہ کے ان تینوں طبی ماہرین سے ایبولا کے حوالے سے مختلف سوالات کیے گئے اور ان سے پوچھا گیا کہ آیا امریکہ اس وائرس سے نمٹنے کے لیے عملی طور پر تیار ہے، کیا امریکہ کے پاس ایسے حفاظتی اقدامات موجود ہیں کہ ایبولا میں مبتلا مریضوں کی دیکھ بھال کی جا سکے اور کیا ایبولا ایک شخص سے دوسرے شخص کو لگ سکتا ہے۔
ڈاکٹر انتھونی فاؤچی کا کہنا تھا کہ اس بات کے شواہد موجود نہیں کہ ایبولا وائرس متعدی مرض ہے اور نہ ہی اس بات کا امکان موجود ہے کہ ہوائی سفر کی وجہ سے ایبولا وائرس پھیل سکتا ہے۔ تاہم، ماہرین اس بات پر متفق دکھائی دئیے کہ ایسے ممالک جہاں پر ایبولا کی وباٴ پھوٹ پڑی ہے، وہاں سے ہوائی سفر کرکے دوسرے ممالک میں جانے والے مسافروں کی کڑی نگرانی ہونی چاہیئے تاکہ یہ مرض مزید نہ پھیل سکے۔
تمام ماہرین اس بات پر بھی متفق دکھائی دیے کہ ایبولا کے مرض کی روک تھام کے لیے ویکسین ایک اہم کردار ادا کر سکتی ہے۔ ڈاکٹر جیس گڈ مین کا کہنا تھا کہ گو کہ ابھی تک اس مرض کے لیے کوئی ویکسین تیار نہیں کی جا سکی، مگر اس بارے میں کام جاری ہے اور اس سلسلے میں احتیاط برتنے کی ضرورت ہے۔
ڈاکٹر گڈمین کا کہنا تھا کہ، ’تجرباتی طور پر ایبولا سے متاثرہ مریضوں کو ZMapp نامی دوا دی گئی ہے، جس سے کئی زندگیاں بچائی جا سکی ہیں۔ مگر، ابھی اس سلسلے میں مزید تجربات ہونا باقی ہیں۔‘
</doc>
<doc docid='voa_2437965' lang='urd' type='mono' source_url='https://www.urduvoa.com/a/who-calls-for-coordinated-response-to-fight-ebola-03sep2014/2437965.html' term='ebola'>
ایبولا سے 1900 ہلاکتیں، بچاؤ کے اقدامات جاری
واشنگٹن —
عالمی ادارۂ صحت نے کہا ہے کہ ایبولا وائرس سے مرنے والوں کی تعداد 1900 سے تجاوز کرگئی ہے اور وائرس کو دیگر خطوں تک پھیلنے سے روکنے کے لیے ہنگامی اقدامات کی ضرورت ہے۔
امریکہ میں موجود عالمی ادارے کی ڈائریکٹر جنرل مارگریٹ چین نے بدھ کو صحافیوں کو بتایا کہ مغربی افریقی ملکوں کو نشانہ بنانے والے اس وائرس سے اب تک ساڑھے تین ہزار افراد متاثر ہوئے ہیں جن میں سے 1900 سے زائد کی موت ہوچکی ہے۔
انہوں نے کہا کہ وائرس ایک بین الاقوامی خطرہ بن چکا ہے جس کے لیے بین الاقوامی برادری کو باہمی اشتراک سے ہنگامی اقدامات کرنے ہوں گے۔
انہوں نے کہا کہ ایبولا کو پھیلنے سے روکنے کے لیے امریکہ سمیت ترقی یافتہ ملکوں کو وائرس سے متاثر ہونے والے افریقی ممالک کے ساتھ قریبی تعاون کرنا چاہیے۔
عالمی ادارے کی سربراہ نے وائرس سے متعلق امریکی حکومت کی تشویش اور فوری اقدامات کو سراہا اور کہا کہ اس ضمن میں ابھی بہت کچھ کرنا باقی ہے۔
'ڈبلیو ایچ او' کے مطابق ایبولا وائرس کی وبا کو پھیلنے سے روکنے کی غرض سے کیے جانے والے اقدامات پر 60 کروڑ ڈالر اخراجات آئیں گے۔
دنیا میں وبائی بیماریوں پر کنٹرول سے متعلق امریکی ادارے کے ڈائریکٹر ٹام کینین کے مطابق وائرس قابو سے باہر ہوتا جارہا ہے اور اس کا پھیلاؤ روکنے کے مواقع تیزی سے کم ہوتے جارہے ہیں۔
امریکی حکام کا کہنا ہے کہ ایبولا کے پھیلاؤ کو روکنے کےلیے ضروری ہے کہ وائرس سے متاثرہ لوگوں کے علاج کے جدید مراکز کا اضافہ کیا جائے اور متاثرہ افراد کے رابطے میں آنے والے لوگوں کی صحت پر نظر رکھی جائے۔
ماہرین مسلسل خبردار کر رہے ہیں کہ ایبولا وائرس مغربی افریقہ کے ان پانچ ملکوں سے باہر نکل کر دنیا کے دیگر ملکوں میں بھی پھیل سکتا ہے جہاں ابتدائی طور پر اس کے مریض سامنے آئے ہیں۔
یہ پانچ ملک گنی، لائبیریا، نائجیریا، سینیگال اور سیرالیون ہیں۔
عالمی ادارۂ صحت کے مطابق عوامی جمہوریہ کانگو میں بھی ایبولا کے بعض مریض سامنے آئے ہیں لیکن وہاں پھیلنے والا وائرس مقامی ہے اور وہ مغربی افریقہ سے وہاں نہیں پہنچا۔
ادارے کے ماہرین کا کہنا ہے کہ کانگو میں اس مرض کو مزید پھیلنے سے روکنے کے لیے اقدامات کیے جارہے ہیں اور متاثرہ علاقے کا رابطہ باقی ملک سے کاٹ دیا گیا ہے۔
طبی ماہرین کے مطابق ایبولا مریض کے خون یا فضلے سے پھیلتا ہے اور وائرس سے متاثرہ شخص میں اس کی علامات ظاہر ہونے کی مدت دو سے 21 دن ہے۔
تاحال اس مرض کا حتمی علاج دریافت نہیں ہوسکا ہے اور بروقت طبی امداد نہ ملنے کی صورت میں وائرس سے متاثرہ شخص کے مرنے کا امکان 90 فی صد تک ہوسکتا ہے۔
ماہرین کا کہنا ہے کہ مرض کی ابتدائی علامات فلو سے ملتی جلتی ہیں جس کے شدید ہونے پر متاثرہ شخص کی آنکھوں، مسوڑھوں اور اندرونی اعضا سے خون کا اخراج شروع ہوجاتا ہے جس کے نتیجے میں اس کی موت واقع ہوجاتی ہے۔
</doc>
<doc docid='voa_2482700' lang='urd' type='mono' source_url='https://www.urduvoa.com/a/questions-remain-about-how-dallas-nurse-got-ebola-13oct2014/2482700.html' term='ebola'>
امریکہ: نرس کے ایبولا سے متاثر ہونے پر تشویش میں اضافہ
واشنگٹن —
امریکہ میں سامنے آنے والے ایبولا کے پہلے مریض کا علاج کرنے والی ایک نرس کے وائرس کا شکار ہونے نے ماہرین کو تشویش میں مبتلا کردیا ہے۔
امریکہ کی جنوبی ریاست ٹیکساس کے محکمۂ صحت نے اتوار کو نرس کے وائرس کا شکار ہونے کی تصدیق کی تھی۔ حکام کا کہنا ہے کہ امریکہ میں ایبولا کے ایک مریض سے دوسرے شخص میں وائرس منتقل ہونے کا یہ پہلا واقعہ ہے۔
حکام کے مطابق نرس ٹیکساس کے شہر ڈیلس کے اسپتال میں زیرِ علاج امریکہ میں ایبولا کے پہلے مریض کی نگہداشت کرنے والے عملے میں شامل تھیں۔
یہ مریض ایبولا سے سب سے زیادہ متاثر ہونے والے تین مغربی افریقی ملکوں میں سے ایک، لائبیریا سے امریکہ پہنچا تھا جہاں چند روز بعد اس میں مرض کی علامات ظاہر ہوئی تھیں۔
تھامس ایرک ڈنکن نامی مریض 28 ستمبر سے 8 اکتوبر تک انتہائی نگہداشت میں رہنے کے بعد اسپتال ہی میں انتقال کرگیا تھا۔
ریاستی حکام کا کہنا ہے کہ نرس نے وائرس سے متاثرہ مریض کے علاج کے دوران تمام حفاظتی اقدامات پر عمل کیا تھا اور وہ مریض کے پاس ہر بار مکمل حفاظتی لباس میں ملبوس ہو کر ہی گئی تھیں۔
امریکی محکمۂ صحت کے سربراہ ڈاکٹر ٹام فریڈن نے پیر کو واشنگٹن میں صحافیوں کو بتایا کہ 24 گھنٹے گزر جانے کے باوجود تاحال یہ پتا نہیں لگایا جاسکے کہ مریض سے نرس کو وائرس کیسے منتقل ہوا؟
ڈاکٹر فریڈن کے بقول نرس کے انفیکشن کا شکار ہونے کا قوی امکان اسی صورت میں ہوسکتا ہے جب مریض کی نگہداشت کے دوران مخصوص ضابطوں کی پاسداری میں کوئی کوتاہی برتی گئی ہو۔ انہوں نے کہا کہ اس بارے میں تحقیقات کی جارہی ہیں۔
انہوں نے بتایا کہ نرس کے وائرس سے متاثر ہونے کے واقعے کے بعد محکمۂ صحت کے ماہرین ایبولا کے مریضوں کے علاج سے متعلق مرتب کیے جانے والے قواعد و ضوابط پر نظرِ ثانی کر رہے ہیں تاکہ وائرس کا علاج کرنےو الے طبی عملے کی حفاظت کو یقینی بنایا جاسکے۔
ڈاکٹر فریڈن نے بتایا کہ قرنطینہ میں موجود ایبولا کے مریض کے پاس سے باہر آنے والے طبی عملے کے ارکان پر حفاظتی لباس اتارنے سے قبل جراثیم کش اسپرے کرنے پر بھی غور کیا جارہا ہے تاکہ لباس پر موجود وائرس ختم کیا جاسکے۔
ڈاکٹر فرائیڈن نے صحافیوں کو بتایا کہ ان کے محکمے کے ماہرین نے نرس سے تفصیلی بات چیت کی ہے تاکہ یہ پتا لگایا جاسکے کہ وہ وائرس سے کس طرح متاثر ہوئی۔
انہوں نے کہا کہ اس بات کاامکان موجود ہے کہ مریض کے جسم کی کوئی رطوبت نرس کے حفاظتی لباس پر لگی رہ گئی ہو اور لباس اتارنے کے دوران اس کے جسم کے کسی حصے سے مس ہوگئی ہو۔
ڈاکٹر فرائیڈن کے مطابق دورانِ علاج ایبولا کے مریض کے گردوں کا ڈائیلیسس بھی کیا جاتا رہا ہے اور یہ ممکن ہے کہ اس دوران نکالی جانے والی رطوبت نرس میں وائرس منتقل ہونے کا سبب بنی ہو۔
انہوں نے تسلیم کیا کہ نرس کے وائرس سے متاثر ہونے کا واقعہ پریشان کن ہے اور اس بات کا قوی امکان ہے کہ آئندہ آنے والے دنوں میں اریک ڈنکن کا علاج کرنے والے عملے کے مزید افراد میں وائرس کی موجودگی کا انکشاف ہوجائے۔
حکام کے مطابق اسپتال میں داخل ایبولا کے مریض کی نگہداشت پر مامور عملے کے افراد کی فہرست مرتب کی جارہی ہے اور طبی عملہ روزانہ دن میں دو بار ان افراد کا درجۂ حرارت جانچے کے لیے ان کے گھروں پر جائے گا تاکہ ان میں ایبولا کی پہلی علامت – بخار – کا فوری طور پر علم ہوسکے۔
ریاستی حکام نے اس عمارت میں بھی جراثیم کش اسپرے کیا ہے جہاں ایبولا سے متاثر ہونے والی نرس کی رہائش تھی جب کہ نرس کے پڑوسیوں کو بھی محتاط رہنے اور طبیعت کی خرابی کی صورت میں فوری طور پر اسپتال رابطہ کرنے کی ہدایت کی گئی ہے۔
امریکی صدر براک اوباما نے بھی محکمۂ صحت اور وفاقی انتظامیہ کو ہدایت کی ہے کہ وہ ایبولا کے مریضوں کے علاج پر مامور طبی عملے کی حفاظت اور وائرس سے بچاؤ کو یقینی بنانے کےلیے اقدامات کریں۔
</doc>
<doc docid='voa_2501435' lang='urd' type='mono' source_url='https://www.urduvoa.com/a/who-says-ebola-infections-rate-in-liberia-declines-29oct2014/2501435.html' term='ebola'>
لائبیریا میں ایبولا کا زور ٹوٹ رہا ہے، عالمی ادارۂ صحت
واشنگٹن —
عالمی ادارۂ صحت (ڈبلیو ایچ او) نے کہا ہے کہ ایبولا سے سب سے زیادہ متاثر ہونے والے مغربی افریقی ملک لائبیریا میں وائرس کا زور ٹوٹ رہا ہے۔
مغربی افریقی ملکوں میں ایبولا کے اب تک 13703 مریض سامنے آچکے ہیں جن میں سے تقریباً نصف، 6535 کیس صرف لائبیریا میں رپورٹ ہوئے ہیں۔
لیکن عالمی ادارے کا کہنا ہے کہ لائبیریا میں وائرس کے نئے کیس رپورٹ ہونے کی شرح میں کمی آرہی ہے جس سے ظاہر ہوتا ہے کہ شاید وہاں ایبولا کا زور توڑ رہا ہے۔
'ڈبلیو ایچ او'کے نائب سربراہ ڈاکٹر بروس ایلے ورڈ نے بدھ کو صحافیوں سے گفتگو کرتے ہوئے بتایا کہ لائبیریا میں رواں ہفتے ایبولا کے معمول سے 25 فی صد کم مریض سامنے آئے ہیں۔
تاہم انہوں نے کہا کہ اس بارے میں فی الحال کوئی حتمی دعویٰ قبل از وقت ہوگا اور امدادی اداروں اور حکام کو مرض پر قابو پانے کی اپنی کوششیں بدستور جاری رکھنی چاہئیں۔
انہوں نے کہا کہ لائبیریا کی حکومت نے مرض کی شدت میں کمی کی حقیقت جاننے کے لیے کثیر الجہتی تحقیقات کا آغاز کردیا ہے تاکہ صحیح صورتِ حال کا پتا لگایا جاسکے۔
ڈاکٹر ایلے ورڈ کا کہنا تھا کہ ایبولا سے سب سے زیادہ متاثرہ ہونے والے تین مغربی افریقی ملکوں میں عالمی ادارے اور اس کی معاون تنظیمیں 56 طبی مراکز قائم کرنا چاہتی ہیں جن کی کل گنجائش 4700 بستروں پر مشتمل ہوگی۔
انہوں نے بتایا کہ اس وقت لائبیریا، سیرالیون اور گنی میں ایسے صرف 15 مراکز موجود ہیں۔
انہوں نے کہا کہ عالمی ادارے کے اعداد و شمار کے مطابق دنیا بھر میں ایبولا سے مرنے والوں کی تعداد پانچ ہزار سے تجاوز کرچکی ہے۔
ڈاکٹر ایلے ورڈ کا کہنا تھا کہ ایبولا کے بارے میں بڑے پیمانے پر چلائی جانے والی مہم نے لوگوں کو مرض سے متعلق آگہی دی ہے اور انہیں احتیاطی تدابیر اختیار کرنے پر مجبور کیا ہے۔
'ڈبلیو ایچ او' کے نائب سربراہ کا کہنا تھا کہ ایبولا سے متاثرہ مریضوں میں موت کی شرح 70 فی صد ہے تاہم تجربات سے ظاہر ہوا ہے کہ جن مریضوں کا مرض کی علامات ظاہر ہونے کے فوراً ہی بعد قرنطینہ منتقل کرکے موثر علاج کیا جائے ان کی زندگیاں بچنے کے امکانات زیادہ ہیں۔
</doc>
<doc docid='voa_2459138' lang='urd' type='mono' source_url='https://www.urduvoa.com/a/thousands-more-can-be-effected-by-ebola/2459138.html' term='ebola'>
مغربی افریقہ میں ایبولا مزید تیزی سے پھیل سکتا ہے: رپورٹ
ایک نئی مطالعاتی رپورٹ میں متنبہ کیا گیا ہے کہ اگر مہلک ایبولا وائرس پر قابو پانے کے لیے تیزی سے اقدامات نہ کیے گئے تو آنے والے مہینوں میں مغربی افریقہ میں ہزاروں افراد اس سے متاثر ہو سکتے ہیں۔
یہ رپورٹ "نیو انگلینڈ جرنل آف میڈیسن" میں شائع ہوئی ہے جس میں ایبولا کے پھیلاؤ سے متعلق نئی معلومات ظاہر کی گئی ہیں۔
رپورٹ کے مطابق ایبولا وائرس کی وبا پر ردعمل ظاہر کرنے میں عالمی برادری سے دیر ہوئی اور اس وائرس کو بڑھنے سے روکنے کے لیے اب بھی بہت کچھ کرنے کی ضرورت ہے۔
گنی میں عالمی ادارہ صحت کی طرف سے ایبولا وائرس کی وبا پھوٹنے کا انکشاف کیے ہوئے 23 ستمبر کو چھ ماہ ہوگئے لیکن ادارے کے ایک اعلیٰ عہدیدار اور اس رپورٹ کے معاون مصنف کرسٹوفر ڈیئی کے مطابق یہ وبا دراصل نو ماہ پہلے پھیلنا شروع ہوئی۔
"یہ اس وبا کے پھیلاؤ کے تیسرے دہانے پر ہیں۔ اب اس سے ہر ہفتے متاثر ہونے وال سینکڑوں کی تعداد ہزاروں تک پہنچ سکتی ہے اگر ہم نے اسے روکنے کے لیے فوری اقدام نہ کیے، یہ آفت تباہی میں تبدیل ہوسکتی ہے۔"
عالمی ادارہ صحت کے تازہ اعداد و شمار کے مطابق ایبولا وائرس سے متاثر ہونے والوں کی تعداد 5800 سے زائد ہو چکی ہے جن میں 2800 موت کا شکار ہو چکے ہیں۔
چند ہفتے قبل ہی ڈبلیو ایچ او نے پیش گوئی کی تھی کہ ایبولا سے متاثرہ کیسز کی تعداد آئندہ چھ ماہ میں بیس ہزار سے تجاوز کرسکتی ہے۔
حالیہ ہفتوں میں مغربی افریقہ میں پھوٹنے والی اس وبا سے نمٹنے کے لیے عالمی کوششوں میں بھی اضافہ دیکھا گیا۔ بہت سے ممالک ڈاکٹر اور دیگر طبی عملہ یہاں بھیج رہے ہیں۔
اقوام متحدہ نے ایبولا وائرس سے نمٹنے کی کوششوں کے لیے ایک ارب ڈالر دینے کی منظوری بھی دی ہے۔
</doc>
<doc docid='voa_2485499' lang='urd' type='mono' source_url='https://www.urduvoa.com/a/risk-of-ebola-spread-is-very-low-in-us-obama/2485499.html' term='ebola'>
گنی اور سیرالیون میں ایبولا کی صورتحال مزید بگڑ رہی ہے
عالمی ادارہ صحت "ڈبلیو ایچ او" کا کہنا ہے کہ ایبولا وائرس سے متاثرہ مغربی افریقہ کے ملکوں میں صورتحال مزید بگڑ رہی ہے۔
ادارے کے مطابق یہاں ہلاکت خیز وائرس "بدستور موجود ہے اور پھیل" رہا ہے۔
ڈبلیو ایچ کا کہنا ہے کہ سیرالیون میں گزشتہ دس روز میں ایبولا وائرس کے 425 کیسز رپورٹ ہوئے اور پڑوسی ملک گنی میں بھی اس وبا کے پھیلاؤ میں اضافہ ریکار کیا گیا ہے۔
ایبولا سے متاثرہ نائیجیریا اور سینیگال میں کوئی نیا کیس رپورٹ نہیں اور اگر یہاں بغیر کوئی نیا کیس رپورٹ ہوئے 42 دن گزر گئے تو عالمی ادارہ صحت ان ملکوں کو ایبولا سے پاک ملک قرار دے دے گا۔
ادھر صدر براک اوباما نے کہا ہے کہ اگر تمام مناسب حفاظتی انتظامات کر لیے جاتے ہیں تو امریکہ میں ایبولا وائرس کے پھیلنے کا خطرہ "انتہائی کم" ہے۔
ایبولا سے متعلق کابینہ کے اجلاس سے خطاب کرتے ہوئے صدر اوباما نے اس بات پر زور دیا کہ ایسے تمام اسپتال جہاں ایبولا وائرس کا کوئی کیس تشخیص ہو وہاں فوری طور پر وفاقی ہنگامی طبی ٹیم کو تعینات کیا جائے، تاکہ تمام احتیاطی اقدامات کو یقینی بنایا جائے۔
"اگر ہم ان اصولوں پر مناسب طریقے سے عمل کریں۔۔۔ ایبولا وائرس کے ملک میں بڑے پیمانے پر پھیلنے کا خطرہ بہت، بہت ہی کم ہے۔"
انھوں نے ایبولا سے نمٹنے کے لیے عالمی کوششوں میں تیزی اور اس وائرس سے سب سے زیادہ متاثر ہونے والے تین ممالک (گنی، لائبیریا اور سیرالیون) کے لیے مزید امداد فراہم کرنے پر زور دیا۔
اس سے قبل اقوام متحدہ کی سلامتی کونسل کی طرف سے جاری ایک بیان میں کہا گیا تھا کہ دنیا مغربی افریقہ میں ایبولا سے پیدا ہونے والی صورتحال سے نمٹنے کے لیے مناسب ردعمل دینے میں ناکام رہی ہے۔
15 رکنی کونسل نے ایبولا کو دنیا کی سلامتی اور امن کے لیے خطرہ قرار دیتے ہوئے اس بات پر زور دیا کہ اقوام متحدہ کے تمام ارکان اس بیماری سے نمٹنے کی کوششوں میں "ڈرامائی انداز میں اضافہ" کریں۔
عالمی ادارہ صحت کے مطابق ایبولا وائرس سے اب تک آٹھ ہزار سے زائد افراد متاثر ہوئے جن میں سے ساڑھے چار ہزار سے زائد مریض ہلاک ہوچکے ہیں۔
</doc>
<doc docid='voa_2496180' lang='urd' type='mono' source_url='https://www.urduvoa.com/a/mali-bost-anti-ebola-efforts/2496180.html' term='ebola'>
مالی میں ایبولا سے متاثرہ بچی انتقال کر گئی
حال ہی میں گنی سے اپنے خاندان کے ہمراہ مالی واپس آنے والی ایبولا سے متاثرہ دوسالہ بچی انتقال کر گئی ہے۔
عالی ادارہ صحت کا کہنا ہے کہ بچی اور اس کے والدین کا دوران سفر بہت سے لوگوں سے رابطہ ہوا اور اس بنا پر ایبولا وائرس کے مالی میں پھیلنے کا بھی خدشہ بڑھ گیا ہے۔
مالی کا شمار دنیا کے غریب ترین ملکوں میں ہوتا ہے اور یہاں ایبولا وائرس سے نمٹنے کے انتظامات پر بھی تحفظات کا اظہار کیا جارہا ہے۔
ملک میں ایبولا کا پہلا کیس رپورٹ ہونے کے بعد دارالحکومت باماکو میں حکام نے ایبولا سے متاثر ہونے و الوں تک فوری رسائی کی کوششوں کو تیز کرتے ہوئے مختلف اقدامات کرنا شروع کر دیے ہیں۔
محکمہ صحت کے عہدیداروں نے اس بچی کے والدین اور اس سے رابطے میں رہنے والوں کے بھی طبی تجزیے شروع کر دیے ہیں۔ عالمی ادارہ صحت کے مطابق اس وقت 43 افراد زیر نگہداشت ہیں۔
یہ بچی اپنے خاندان کے ساتھ گنی سے لائی گئی تھی اور اسے سرحد کے قریب مالی کے مغربی علاقے کائیس کے ایک اسپتال میں رکھا گیا ہے۔
مالی میں ایبولا سے نمٹنے کی کوششوں کے ذمہ دار ڈاکٹر سامبا سو کا کہنا ہے کہ "اس وقت سب سے اہم چیز جو ہمیں کرنی چاہیے وہ یہ کہ نگرانی کے نظام کو نافذ کریں اور کوشش کریں کہ تمام مشتبہ کیسز تک پہنچنے کی کوشش کریں۔"
جمعہ کو کائیس کے علاقے میں تمام اسکول بند رہے۔ دارالحکومت باماکو نے حکومت طبی کارکنوں کو ایبولا کے مریضوں کے نگہداشت کی تربیت فراہم کرنے کے اقدامات کر رہی ہے۔
مالی مغربی افریقہ کا واحد ملک ہے جس نے گنی کے ساتھ اپنی سرحد بند نہیں کی تھی۔ گنی میں مارچ میں پہلا ایبولا کیس رپورٹ ہوا تھا۔
کائیس سونے کی کانوں والا علاقہ ہے اور یہاں زیادہ تر کان کن روزانہ کی بنیاد پر پڑوسی ملک گنی سے آتے جاتے ہیں۔
ڈاکٹر سو نے کہا کہ مالی نے سرحد کے ساتھ پولیس بھی تعینات کر دی ہے تاکہ لوگوں کی نقل و حرکت پر نظر رکھی جاسکے۔ لیکن ایک وسیع اور آسان سرحد ہونے کی وجہ سے یہاں سے آرپار جانے والے ہر شخص پر نظر رکھنا تقریباً ناممکن ہے۔
عالمی ادارہ صحت اور امریکہ کے مرکز برائے انسداد امراض پر مشتمبل ایک ٹیم نے مالی کا پانچ روزہ دورہ مکمل کر لیا ہے جس میں اس نے ایبولا سے نمٹنے کے لیے اس ملک کی تیاری کا جائزہ بھی لیا۔
ایبولا وائرس سے اب تک 4900 سے زائد افراد ہلاک ہوچکے ہیں اور ان میں سے اکثریت کا تعلق مغربی افریقہ کے تین ملکوں گنی، لائبیریا اور سیری الیون سے ہے۔
</doc>
<doc docid='voa_2416780' lang='urd' type='mono' source_url='https://www.urduvoa.com/a/liberia-ebola/2416780.html' term='ebola'>
لائبیریا: ایبولا وائرس کے علاج کے مرکز پر حملہ
لائبیریا میں عینی شاہدین کا کہنا ہے کہ ہاتھوں میں ڈنڈے اٹھائے نوجوانوں نے ملک کے ایک طبی مرکز پر حملہ کر کے ایبولا وائرس سے متاثرہ تقریباً 20 افراد کو یہ کہہ کر بھگا دیا کہ ملک میں کوئی ایسا جان لیوا وائرس موجود نہیں۔
لائبیریا کے حکام کو خوف ہے کہ حملہ آوروں کی طرف ایبولا کے مریضوں کا خون لگے سامان کو اپنے ساتھ لے جانے سے یہ وائرس دارالحکومت کی سب سے بڑی کچی آبادی میں پھیل سکتا ہے۔
مقامی رہائشیوں اور ملک کے شعبہ صحت سے منسلک افراد نے بھی ان رپورٹوں کی تصدیق کی۔ ان کا کہنا تھا کہ ’’حملہ آوروں نے دروازہ توڑا اور لوٹ مار کی۔ مریض وہاں سے جا چکے تھے۔‘‘
محکمہ صحت کی مقامی تنظیم سے منسلک جارج ولیم کا کہنا تھا طبی مرکز میں ایبولا وائرس کے 29 مریضوں کا ابتدائی علاج ہو رہا تھا۔
’’29 میں سے 17 گزشتہ رات کو حملے سے پہلے بھاگ گئے، نو مریض چار روز پہلے ہی وفات پا گئے اور تین کو رشتہ داروں و فورسز نے پکڑ لیا۔‘‘
عینی شاہدین کے مطابق حملہ آور اپنے ساتھ خوراک اور طبی سامان بھی لے گئے۔
کچی آبادی کے اس حصے میں ایک لاکھ تک افراد رہائش پزیر ہیں۔
اقوام متحدہ کے عالمی ادارہ صحت کے بقول مغربی افریقہ میں ایبولا وائرس سے 1145 افراد ہلاک ہو چکے ہیں جس میں 413 لائبیریا کے شہری تھے۔
</doc>
<doc docid='voa_2484355' lang='urd' type='mono' source_url='https://www.urduvoa.com/a/pakistan-ebola-preparations/2484355.html' term='ebola'>
پاکستان میں ایبولا سے نمٹنے کی حکمت عملی تیار: وفاقی وزیر
اسلام آباد —
پاکستان میں محکمہ صحت کے اعلیٰ عہدیداروں کا کہنا ہے کہ ملک میں ایبولا وائرس کے ممکنہ خطرات سے نمٹنے کے لیے ایک حکمت علمی تیار کر لی گئی ہے۔
اس ضمن میں بدھ کو وزارت نیشنل ہیلتھ سروسز اور عالمی ادارہ صحت نے مشترکہ طور پر ایک اعلیٰ سطحی مشاورتی اجلاس منعقد کیا جس میں مسلح افواج اور صوبائی حکومتوں کے نمائندوں نے بھی شرکت کی۔
وفاقی وزیر مملکت برائے قومی ہیلتھ سروسز سائرہ افضل تارڑ نے وائس آف امریکہ سے خصوصی گفتگو میں کہا کہ حکومت کی توجہ اُن افریقی ممالک سے آنے والے مسافروں پر ہو گی جہاں ایبولا وائرس موجود ہے۔
’’وہ مسافر جو اُن ممالک سے ہمارے پاس آتے ہیں، اُن کی ائیر پورٹ پر اسکرینگ اور شناخت کے بعد اُن پر نظر رکھنا اولین ترجیح ہے۔ دوسرے نمبر پر اگر اسپتالوں میں ایبولا سے متاثرہ کوئی مریض آ جاتا ہے تو وہاں کے عملے کی تربیت کرنا بھی شامل ہے۔‘‘
ایبولا وائرس سے اب تک چار ہزار سے زائد افراد ہلاک ہو چکے ہیں۔ اس وائرس سے سب سے زیادہ متاثرہ افراد کی تشخیص لائبیریا میں ہوئی ہے جب کہ دیگر سب سے زیادہ متاثرہ ممالک میں گنی اور سیرا لیون شامل ہیں۔
واضح رہے کہ اقوام متحدہ کی امن فوج میں شامل پاکستانی فوج کے دستے کئی افریقی ممالک بشمول لائبیریا میں بھی تعینات ہیں۔
سائرہ افضل تارڑ نے کہا کہ پاکستان کی مسلح افواج نے بھی اس سلسلے میں خصوصی انتظامات کیے ہیں۔
’’ہمارا ایک امن مشن لائبیریا میں ہے، اُس کے لیے مسلح افواج نے ایک الگ طریقہ کار بھی وضع کر رکھا ہے۔ وہاں سے نکلنے سے پہلے اور یہاں پر بھی (اہلکاروں کی اسکرینگ) کی جاتی ہے۔‘‘
وفاقی حکومت نے چاروں صوبوں کو ایبولا وائرس کے خطرے سے نمٹنے کے لیے ہنگامی اقدامات کی ہدایت کی ہے اور متعلقہ حکام سے کہا ہے کہ وہ بین الاقوامی ہوائی اڈوں کے قریب اسپتالوں کی نشاندہی کر کے وہاں ممکنہ متاثرہ مریضوں کے لیے خصوصی کمرے مختص کریں۔
اس کے لیے ملک میں تمام داخلی راستوں بشمول بندرگاہوں پر حفاظتی انتظامات کرنے کے علاوہ بعض اسپتالوں کے طبی عملے کے لیے ضروری تربیت پر بھی زور دیا گیا ہے۔
حکام کہنا ہے کہ وہ اس بات کا بھی جائزہ لے رہے ہیں پاکستان آنے والی پروازوں کے اندر یا پھر ہوائی اڈوں پر خصوصی آگاہی مراکز قائم کیے جائیں۔
پاکستان میں تاحال ایبولا سے متعلق کوئی کیس سامنے نہیں آیا لیکن دنیا بھر میں اس بارے میں حفاظتی انتظامات کیے جا رہے ہیں۔
</doc>
<doc docid='voa_2542064' lang='urd' type='mono' source_url='https://www.urduvoa.com/a/ebola-stablizing-some-places/2542064.html' term='ebola'>
ایبولا کی روک تھام میں 'قابل ذکر' کامیابی ہوئی: ڈبلیو ایچ او
عالمی ادارہ صحت "ڈبلیو ایچ او" کا کہنا ہے کہ مغربی افریقہ میں ایبولا کی وبا کا پھیلاؤ سست ہوا ہے لیکن اس پر پوری طرح قابو پانے کے لیے ابھی بہت کچھ کرنا باقی ہے۔
ڈبلیو ایچ او نے یکم دسمبر تک اپنے لیے دو اہداف مقرر کیے تھے جس کے مطابق ایبولا سے متاثرہ 70 فیصد مریضوں کا علاج کرنا اور اس مرض سے ہونے والی ہلاکتوں کی اتنی ہی بڑی شرح کی بحفاظت تدفین کرنا شامل تھا۔
ادارے کے مطابق یہ دونوں اہداف جزوی طور پر حاصل کیے جا چکے ہیں۔
ڈبلیو ایچ او کے حکام سمجھتے ہیں کہ 70 فیصد سے زائد ایبولا کے مریض لائبیریا اور گنی میں زیر علاج ہیں، لیکن سیرالیون اس ہدف کو پورا کرنے میں ابھی کامیاب نہیں ہوسکا ہے۔
عہدیداروں کا کہنا ہے کہ یہاں 70 فیصد کا ہدف اکثریتی علاقوں میں حاصل کر لیا گیا ہوگا لیکن ملک کے مغربی حصے میں وائرس کے گڑھ سمجھے جانے والے علاقے بدستور موجود ہیں۔
ڈبلیو ایچ او کے اسسٹنٹ ڈائریکٹر جنرل بروس ایلوارڈ کہتے ہیں کہ ہلاک ہونے والے مریضوں سے متعلق ہدف کو پورا کرنے میں خاصی کامیابی ہوئی ہے۔
"ان تمام تین ملکوں میں ایبولا سے ہلاک ہونے والوں کی محفوظ تدفین کردی گئی۔ اس کی وجہ اس عمل میں مصروف ٹیموں کی تعداد کو دو گنا کیا جانا ہے جو کہ دو ماہ قبل تک ایک سو یا اس سے بھی کم تھی لیکن اب تقریباً 202 ٹیمیں اس عمل میں مصروف ہیں۔"
الوارڈ کا کہنا تھا کہ اب بھی اہم سنگ میل عبور کیا جانا باقی ہے۔ لیکن ان کےبقول بالآخر ایبولا سے متاثرہ ان تین ملکوں کو 100 فیصد علاج اور محفوظ تدفین کا ہدف حاصل کرنا ہوگا۔
انھوں نے بتایا کہ مقامی سطح پر تقریباً بیس ہزار معائنہ کاروں کی ضرورت ہوگی جو اس بات کا پتا لگائیں کہ متاثرہ مریض سے کس کس شخص کا رابطہ رہا۔ ان کا مزید کہنا تھا کہ ڈبلیو ایچ او ان ملکوں میں سے ہر ملک میں چار سو کے قریب افراد تعینات کرے گا جو مقامی لوگوں کو تربیت فراہم کریں گے۔
الوارڈ کا کہنا تھا کہ اقوام متحدہ نے چھ ماہ کا ایک منصوبہ بنایا ہے جس میں ایبولا کے کیسز کو مکمل طور پر ختم کیا جائے گا۔ ان کے بقول 42 روز سے اس وائرس سے متاثرہ کوئی بھی نیا کیس سامنے نہیں آیا۔
</doc>
<doc docid='voa_3867624' lang='urd' type='mono' source_url='https://www.urduvoa.com/a/dr-chan-w-h-o-/3867624.html' term='ebola'>
پولیو، ایبولا اور گنی ورم پرقابو لیا گیا ہے، عالمی ادارہ صحت
عالمی ادارہ صحت کی سبکدوش ہونے والی ڈائریکٹر جنرل مارگیریٹ چان نے عالمی ادارہ صحت کی اس سال کی اسمبلی کا افتتاحی تقریب میں تقریر کرتے ہوئے کہا کہ مسائل کے باوجود عالمی ادارے نے وباؤں پر قابو پانے میں نمایاں کامیابی حاصل کی ہے۔
پیر کے روز اسمبلی سے اپنے آخری خطاب میں ڈاکٹر مارگریٹ چان نےعالمی ادارہ صحت کے 194 رکن ملکوں کے ساڑھے تین ہزار نمائندوں کے سامنے اپنی دس سالہ انتظامی مدت میں صحت عامہ کی تدریجی بہتری کے بارے میں رپورٹ پیش کی۔
انہوں نے مغربی افریقہ میں ایبولا کی وبا کے حجم کا ادارک کرنے میں ا دارے کی ناکامی کا اعتراف کیا۔
لائبیریا ، سیرا لیون اور گنی میں کے 2016 کے آغاز میں اس مہلک وائرس کے خاتمے کے اعلان سے قبل اس وائرس سے گیارہ ہزار سے زیادہ لوگ ہلاک ہوئے۔
ڈاکٹر مارگریٹ چان نے کہا کہ صحت کے عالمی ادارےنے جلد ہی اس صورت حال پر قابو پایا، ٹیم ورک اور شراکت داریوں کے ذریعے تین وباؤں پر کنٹرول پایا گیا اور دنیا کو اس کی پہلی ایبولا ویکسین دی جو اس بیماری کے خلاف نمایاں تحفظ فراہم کرتی ہے ۔ یہ کام میری نگرانی میں ہوا اور میں ذاتی طور پر جواب دہ ہوں۔
ڈاکٹر مارگریٹ نےاپنی مدت ملازمت کے دوران ادارے کی کچھ کامیابیوں کا بھی تذکرہ کیا جن میں لاکھوں لوگوں کے لیے زندگی بچانے والی سستی ادویات بنانے کے اقدامات اور کوششیں شامل تھیں ۔ انہوں نے کہا کہ ڈبلیو ایچ او نے گرم علاقوں میں پھیلنے والی ان بیماریوں کی، جنہیں نظر انداز کیا جاتا رہا تھا، یا تو ختم کر دیا ہے یا ان کے پھیلاؤ میں نمایاں کمی لائی جا چکی ہے۔ ان کا کہنا تھا کہ عالمی ادارے نے دماغی صحت کو اجاگر کرنے کے لیے کافی کام کیا ہے اور پولیو اور گنی ورم کی وبائیں اب تقربیاً خاتمے کے قریب ہیں۔
عالمی ادارہ صحت کی اسمبلی منگل کے روز خفیہ ووٹنگ کے ذریعے ایتھوپیا سے تعلق رکھنے والے ڈاکٹر ٹیدروس کا انتخاب کیا جو ڈاکٹر مارگریٹ کی جگہ لیں گے ۔ نامزد امیدواروں میں ایتھیوپیا کی ٹیڈرس ایڈہانوم گیبریسوس، برطانیہ کے ڈیوڈ نیبارو اور پاکستان کی ثانیہ نشتر شامل تھیں۔
نئے ڈائریکٹر یکم جولائی کو اپنا عہدے کا چارج لیں گے ۔ وفود کو عالمی ادارہ صحت کے 2018-2019 کے بجٹ پروگرام کی بھی منظوری دینا ہے جو 4 ارب 70 کروڑ ڈالر ہے۔
</doc>
<doc docid='voa_2468089' lang='urd' type='mono' source_url='https://www.urduvoa.com/a/first-ebola-case-diagnosed-in-us-30sep2014/2468089.html' term='ebola'>
امریکہ میں ایبولا کا پہلا کیس رپورٹ
واشنگٹن —
امریکہ میں ایبولا کا پہلا مریض سامنے آگیا ہے جس کے بعد حکام نے مریض کے ساتھ رابطے میں آنے والے افراد کی سرگرمی سے تلاش شروع کردی ہے۔
امریکی ادارے 'سینٹرز فار ڈیزیز کنٹرول' کے سربراہ ڈاکٹر ٹام فرائیڈن نے تصدیق کی ہے کہ منگل کو رپورٹ ہونے والا مریض ایک مرد ہے جسے یہ وائرس مغربی افریقی ملک لائبیریا سے لگا ہے۔
ڈاکٹر فرائیڈن کےمطابق مریض لائبیریا سے 20 ستمبر کو امریکہ کے شہر ڈیلس پہنچا تھا جہاں چند روز بعد اس میں مرض کی علامات ظاہر ہونا شروع ہوئیں۔
ڈاکٹر فرائیڈن نے متاثرہ شخص کی شناخت ظاہر کرنے سے انکار کرتے ہوئے صحافیوں کو بتایا ہے کہ اسے ٹیکساس کے ایک اسپتال میں انتہائی نگہداشت میں رکھا گیا ہے جہاں اس سے ملاقاتوں پر مکمل پابندی عائد ہے۔
ایبولا سے متاثرہ شخص کے سامنے آنے کے بعد امریکی حکام اس کے ساتھ رابطے میں آنے والے تمام افراد کو تلاش کر رہے ہیں کیوں کہ یہ وائرس ایک مریض سے دوسرے مریض کو لگتا ہے۔
ڈاکٹر فرائیڈن کے مطابق ان کے ادارے کے ماہرین کو خیال ہے کہ متاثرہ شخص کے ساتھ ہوائی جہاز میں امریکہ آنے والے تمام مسافرمحفوظ ہیں کیوں کہ اس وقت متاثرہ شخص میں وائرس کی علامات ظاہر نہیں ہوئی تھیں۔
منگل کو ایک پریس کانفرنس سے خطاب کرتے ہوئے انہوں نے کہا کہ امریکی حکام وائرس کو پھیلنے سے روکنے میں کامیاب رہیں گے اور اس بارے میں کسی کو پریشان ہونے کی ضرورت نہیں ہے۔
ان کا کہنا تھا کہ اس بات کا قوی امکان ہے کہ متاثرہ شخص سے رابطے میں آنے والے بعض افراد میں آئندہ چند ہفتوں کے دوران ایبولا کی علامات ظاہر ہوجائیں۔
لیکن انہوں نے کہا کہ انہیں یقین ہے کہ حکام ایسے تمام مریضوں اور ان سے ملنے والے افراد کا سراغ لگا کر مرض کو پھیلنے سے روک لیں گے۔
وہائٹ ہاؤس کے مطابق صدر براک اوباما کو بھی امریکہ میں سامنے آنے والے ایبولا کے پہلے کیس کی تفصیلات سے آگاہ کردیا گیا ہے ۔
خیال رہے کہ ایبولا سے متاثرہ مغربی افریقی ملکوں میں کام کرنے والے امریکی طبی اہلکاروں میں سے بعض اس سے پہلے بھی وائرس کا شکار ہوچکے ہیں جنہیں علاج کے لیے امریکہ لایا گیا تھا لیکن امریکی سرزمین پر سامنے آنے والا وائرس کا یہ پہلا کیس ہے۔
طبی ماہرین کے مطابق ایبولا مریض کے خون یا فضلے سے پھیلتا ہے اور وائرس سے متاثرہ شخص میں اس کی علامات ظاہر ہونے کی مدت دو سے 21 دن ہے۔
ایک مریض سے دوسرے میں منتقل ہونے کے انتہائی امکان کے باعث یہ وائرس اب تک مغربی افریقہ میں 3100 افراد کی جان لے چکا ہے جب کہ 6500 افراد اس سے متاثر ہوئے ہیں۔
تاحال اس مرض کا حتمی علاج دریافت نہیں ہوسکا ہے اور بروقت طبی امداد نہ ملنے کی صورت میں وائرس سے متاثرہ شخص کے مرنے کا امکان 90 فی صد تک ہوسکتا ہے۔
ماہرین کا کہنا ہے کہ مرض کی ابتدائی علامات فلو سے ملتی جلتی ہیں جس کے شدید ہونے پر متاثرہ شخص کی آنکھوں، مسوڑھوں اور اندرونی اعضا سے خون کا اخراج شروع ہوجاتا ہے جس کے نتیجے میں اس کی موت واقع ہوجاتی ہے۔
</doc>
<doc docid='voa_2480871' lang='urd' type='mono' source_url='https://www.urduvoa.com/a/us-starts-ebola-screenings-at-jfk-airport-11oct2014/2480871.html' term='ebola'>
امریکہ: ہوائی اڈوں پر ایبولا کی اسکریننگ کا آغاز
واشنگٹن —
امریکہ کے شہر نیویارک کے بین الاقوامی ہوائی اڈے پر مغربی افریقی ممالک سے آنے والے مسافروں میں ایبولا وائرس کی تشخیص کے لیے میڈیکل اسکریننگ کا آغاز کردیا گیا ہے۔
نیویارک کا 'جان ایف کینیڈی انٹرنیشنل ایئرپورٹ' ایبولا سے متاثر افریقی ملکوں سے امریکہ آنے والے مسافروں کی اسکریننگ کرنے والا امریکہ کا پہلا ہوائی اڈہ ہے۔
امریکی حکام کا کہنا ہے کہ آئندہ چند روز میں اس اسکریننگ کا دائرہ امریکہ کے دیگر چار بڑے بین الاقوامی ہوائی اڈوں –نیوارک، واشنگٹن ڈی سی، شکاگو اور اٹلانٹا – تک پھیلا دیا جائے گا۔
امریکی حکام کا کہنا ہے کہ مغربی افریقی ملکوں سے آنے والے 90 فی صد مسافر ان پانچ ہوائی اڈوں کے ذریعے ہی امریکہ میں داخل ہوتے ہیں۔
نیویارک کے ہوائی اڈے پر ہفتے سے شروع ہونے والی اسکریننگ کے دوران تربیت یافتہ عملہ مسافروں سے سوال نامے پر کرا رہے ہیں جب کہ انفراریڈ اور دیگر ذرائع سے ان میں بخار اور ایبولا کی علامات جانچی جارہی ہیں۔
اس سے قبل جمعے کو عالمی ادارۂ صحت نے اعلان کیا تھا کہ ایبولا وائرس سے ہونے والی ہلاکتیں چار ہزار سے تجاوز کرگئی ہیں۔
عالمی ادارے کے مطابق سات ملکوں میں ایبولا کے اب تک 8400 سے زائد مریض سامنے آچکے ہیں جن میں 4033 کی جان نہیں بچائی جاسکی۔
عالمی ادارۂ صحت کے مطابق نو کے علاوہ باقی تمام اموات ایبولا سے سب سے زیادہ متاثر ہونے والے تین مغربی افریقی ملکوں – لائبیریا، سیرالیون اور گنی – میں ہوئی ہیں۔ آٹھ افراد نائجیریا جب کہ ایک امریکہ میں ہلاک ہوا ہے۔
اسپین اور سینیگال میں بھی اب تک ایبولا کا ایک، ایک مریض سامنے آچکا ہے لیکن ان ملکوں میں اب تک اس وائرس سے کوئی موت نہیں ہوئی ہے۔
افریقی ملک عوامی جمہوریہ کانگو میں بھی ایبولا کی وبا پھیلنے سے 43 افراد ہلاک ہوئے ہیں۔ لیکن ماہرین کا کہنا ہے کہ اس وبا کا تعلق مغربی افریقی ملکوں سے نہیں اور یہ وائرس مقامی طور پر پیدا ہوا ہے۔
</doc>
<doc docid='voa_2531072' lang='urd' type='mono' source_url='https://www.urduvoa.com/a/new-ebola-case-reported-in-mali/2531072.html' term='ebola'>
مالی میں ایبولا سے متاثرہ نیا کیس رپورٹ
مالی میں ایبولا وائرس کا ایک نیا کیس رپورٹ ہوا ہے جب کہ دیگر دو مریضوں میں اس وائرس کی موجودگی کا تشخیصی تجزیہ کیا جارہا ہے۔
حکام کا کہنا ہے کہ ایبولا سے متاثرہ مریض کو الگ تھلگ کر کے اسے انتہائی نگہداشت کی طبی مدد فراہم کی جارہی ہے۔
اس مغربی افریقی ملک میں حکام نے ایبولا وائرس کے پھیلاؤ کو روکنے کے لیے 300 سے زائد ایسے افراد کو نگرانی میں رکھا ہوا ہے جن کا رابطہ ایبولا سے متاثرہ مریضوں کے ساتھ رہا ہے۔
مالی میں اب تک ایبولا سے متاثرہ سات کیسز رپورٹ ہو چکے ہیں جن میں تازہ تشخیص ہونے والے مریضوں کے علاوہ باقی تمام کی موت ہو چکی ہے۔
عالمی ادارہ صحت نے دو روز قبل بتایا تھا کہ رواں سال ایبولا سے مرنے والوں کی تعداد 5459 ہوگئی ہے جب کہ تقریباً 15 ہزار سے زائد لوگوں میں اس وائرس کی تشخیص ہوچکی ہے۔
یہ تمام کیسز آٹھ ممالک سے رپورٹ ہوئے لیکن ان کی اکثریت مغربی افریقہ کے تین ملکوں، لائبیریا، گنی اور سیرالیون سے تھی۔
ہفتہ کو برطانیہ کی قومی ہیلتھ سروس کے لگ بھگ 30 رضا کار ایبولا سے نمٹنے کے لیے سیرالیون پہنچے۔ اس گروپ میں ڈاکٹر اور نرسیں شامل ہیں جنہیں یہاں مختلف مقامات پر برطانوی امداد سے تیار کردہ ایبولا کے علاج کے مراکز میں تعینات کرنے سے پہلے ایک ہفتے کی تربیت دی جائے گی۔
</doc>
<doc docid='voa_1973401' lang='urd' type='mono' source_url='https://www.urduvoa.com/a/africa-ebola-virus/1973401.html' term='ebola'>
ایبولا وائرس سے ہلاکتوں کی تعداد 932 ہو گئی
عالمی ادارہ صحت نے کہا ہے کہ اب تک ایبولا وائرس سے متاثر ہونے والے 1700 افراد میں سے 932 ہلاک ہو گئے ہیں جب کہ دوسری طرف نائیجیریا نے بھی پانچ افراد میں ایبولا وائرس کی تصدیق کی ہے جن میں سے دو افراد ہلاک ہو گئے ہیں۔
لائبیریا نے ایبولا وائرس کی وبا کو ملک کی سلامتی کے لیے خطرہ قرار دیتے ہوئے 90 روز کے لیے ہنگامی حالت نافذ کرنے کا اعلان کیا ہے۔
صدر الین جانسن سرلیف نے ایمرجنسی نافذ کرنے کا اعلان کرتے ہوئے کہا کہ حکومت اس وبا کے روکنے کے لیے "انتہائی حد تک کے اقدامات کرے گی اور اگر ضرورت پڑے تو اس دوران بعض حقوق اور مراعات کو بھی معطل کیا جائے گا۔"
اب تک مغربی افریقہ کے کم گنجان آبادی والے ملک لائبیریا، سرالیون اور گنی اس بیماری کا مرکز ہیں۔
اطلاعات کے مطابق سعودی عرب میں ایک شخص کی موت کی وجوہات جاننے کے لیے تحقیق ہو رہی ہے جس نے مغربی افریقہ کے ایک ملک کا سفر کیا تھا۔
عالمی ادارہ صحت آئندہ ہفتے ایک اجلاس میں اس چیز کا جائزہ لے گا کہ آیا ایک تجرباتی دوا زیڈمیپ مغربی افریقہ میں ایبولا وائرس کے مریضوں کو دی جانی چاہیئے۔
ایبولا وائرس سے متاثرہ ان دو امریکی مبلغوں جن کو حالیہ دنوں میں تجرباتی سیرم کی خوراک دی گئی تھی کی حالت اب بظاہر بہتر ہو رہی ہے۔
یہ دوا نہ تو ابھی تک باقاعدہ طور پر منظور کی گئی ہے اور نہ ہی یہ انسانوں پر آزمائی گئی ہے۔ اس کے بنانے والوں کا کہنا ہے کہ یہ تجرباتی دوا محدود مقدار ہی میں موجود ہے۔
امریکی صدر براک اوباما نے بدھ کو کہا کہ اس بارے میں غور کرنا ابھی قبل از وقت ہے کہ آیا اس دوا کو مغربی افریقہ بھیجا جائے یا نہیں۔
</doc>
<doc docid='voa_2539837' lang='urd' type='mono' source_url='https://www.urduvoa.com/a/world-health-organization-death-toll-/2539837.html' term='ebola'>
ایبولا سے ہلاکتوں کی تعداد تقریباً 7,000 ہو گئی
عالمی ادارہ صحت (ڈبلیو ایچ او) نے کہا ہے کہ ایبولا کی وبا سے ہلاک ہونے والوں کی تعداد تقریباً 7،000 ہو گئی ہے جو دو روز قبل رپورٹ ہونے والی ہلاکتوں سے ایک ہزار زیادہ ہیں۔
ڈبلیو ایچ او کے عہدیداروں کا کہنا ہے کہ ہلاکتوں میں اچانک اضافہ ان ہلاکتوں کی وجہ سے ہوا ہے جو پہلے رپورٹ نہیں ہوئی تھیں۔
عالمی ادارہ صحت کے مطابق مارچ سے اب تک تقریباً 16,000 افراد اس وبا سے متاثر ہو چکے ہیں۔ ان مریضوں کی اکثریت کا تعلق مغربی افریقہ کے تین ملکوں گنی، لائبیریا اور سیرالیون سے ہے۔
عہدیداروں کا کہنا ہے کہ لائبیریا میں وبا کا پھیلاؤ سست ہو گیا ہے جبکہ سیرالیون میں اس میں اضافہ ہوا ہے۔
دوسری طرف سیرالیون سے تعلق رکھنے والے ایک ڈاکٹر جو مریضوں کے علاج کے دوران ایبولا کا شکار ہوگئے تھے، کی یاد میں واشنگٹن کے باہر ایک دعائیہ تقریب کا انعقاد کیا گیا ہے۔
ڈاکٹر مارٹن سالیا ریاست نیبراسکا شہر اوماہا کے ایک اسپتال میں 17 نومبر کو انتقال کر گئے تھے۔
ڈاکٹر سالیا کو خراج عقیدت پیش کرنے والوں میں وائٹ ہاؤس کے ایبولا سے متعلق ٹیم کے سربراہ ران کلین بھی شامل تھے۔ انھوں نے صدر اوباما کا پیغام پڑھا جس میں انہوں نے ڈاکٹر کو ایک ہیرو قرار دیا، جنہوں نے خطرے کی پرواہ کیے بغیر دوسروں کی مدد کی۔
</doc>
<doc docid='voa_2486545' lang='urd' type='mono' source_url='https://www.urduvoa.com/a/us-react-to-ebola-threat-16oct2014/2486545.html' term='ebola'>
ایبولا کے وبائی صورت اختیار کرنے کا امکان نہیں، وہائٹ ہاؤس
واشنگٹن —
وائٹ ہاؤس کے ترجمان جوش ارنیسٹ نے کہا ہے کہ ایبولا ایک مہلک بیماری ہےلیکن اس کا امریکہ میں وبا کی صورت اختیار کرنے کا خدشہ "انتہائی کم" ہے۔
تاہم اُنھوں نے کہا کہ ایبولا سے نمٹنے کے لیےطبی قرنطینہ، نگہداشت ، علاج اور انتظامی سطح پر خاطر خواہ انتٕظامات کیے گئے ہیں، اور بقول اُن کے، اِس سلسلے میں ڈر خوف کی کوئی بات نہیں۔
اُنھوں نے یہ بات جمعرات کو وائٹ ہاؤس کی پریس بریفنگ کے دوران کہی۔
ایک سوال کے جواب میں اُنھوں نے بتایا کہ بدھ کو ملک کے طبی اور انتظامی ماہرین نے صدر براک اوباما کو بیماری اور انتظامات سے متعلق ایک تفصیلی بریفنگ دی, اور یہ کہ صدر نے لیے جانے والے اقدامات پر اطمینان کا اظہار کیا۔
ترجمان نے کہا کہ طبی ماہرین کے مطابق یہ بیماری ہوا، پانی یا کھانے سے ہرگز نہیں پھیلتی، بلکہ ایبولا سے متاثرہ شخص کی جسمانی رطوبت سے پھیلتی ہے۔
اُنھوں نے کہا کہ مغربی افریقہ کے تینوں ایبولا زدہ ملکوں سے امریکہ آنے والے تمام مسافروں کی ہوائی اڈوں پر تفصیلی اسکریننگ شروع کی جاچکی ہے، جب کہ اِن ملکوں سے روانگی کے وقت بھی مسافروں کو اسکریننگ کے نظام سے گزرنا پڑتا ہے۔
اُنھوں نے کہا کہ ہلکے بخار کی کیفیت، اِس وائرس کی بنیادی علامات میں سے ایک ہے، جس کی نشاندہی پر متاثرہ شخص کو امریکہ آنے سے روک دیا جاتا ہے؛ اور مزید طبی معائنہ کیا جاتا ہے۔
جوش ارنسٹ نے کہا کہ افریقہ سے روزانہ 150 کے قریب افراد امریکہ آتے ہیں، جنھیں روانگی اور آمد پر تفصیلی اسکریننگ کے عمل سے گزرنا پڑتا ہے۔
اس سوال پر کہ لا ئبیریا، سیرا لیون اور گِنی کے ممالک سے فضائی پروازوں کی آمد و رفت پر پابندی کیوں نہیں لگائی جاتی، ترجمان نے کہا کہ ایسا کرنا، کارآمد ثابت نہیں ہوگا۔
اِس کی وضاحت کرتے ہوئے ترجمان نے کہا کہ ایسا کرنے سے لوگ بکھر جائیں گے، اورمتبادل ذریعوں سے امریکہ آنے کی کوشش کریں گے۔ اور، ایسی صورت میں اُن کی آمد و رفت پر نگاہ رکھنا ممکن اور مؤثر نہیں رہے گا۔
اُنھوں نے یاد دلایا کہ ایبولا کا مرض چھ ماہ سے موجودتھا، لیکن اِن ممالک میں جانے والے صحت کی نگہداشت کےاکا دکا امریکی کارکنوں کے علاوہ کسی اور کو یہ وائرس نہیں لگا۔
ایبولا سے متاثرہ افراد کے لیے قرنطینہ کی مؤثر سہولتوں کا ذکر کرتے ہوئے اُنھوں نے ایٹلانٹا، نبراسکا اور ڈیلاس میں صحت کی خصوصی تنصیبات کا ذکر کیا۔
اُنھوں نے بتایا کہ جہاں ضابطوں کی درکار پابندی نہ کرنے کے باعث پہلے ایک دو اموات واقع ہوئی ہیں، وہاں چار پانچ وائرس سے متاثرہ افراد کا کامیابی سے علاج بھی ہوا ہے۔
ترجمان کا کہنا تھا کہ ’سواٹ‘ نامی ریسپونس ٹیمیں تشکیل دی گئی ہیں، جب کہ واضح ضابطوں کا انتظام کیا گیا ہے، جس پر سختی سے عمل درآمد ہوگا۔
</doc>
<doc docid='voa_2440476' lang='urd' type='mono' source_url='https://www.urduvoa.com/a/who-says-ebola-death-toll-tops-2000-05sep2014/2440476.html' term='ebola'>
ایبولا سے مزید ہلاکتیں، سیرا لیون میں چار روزہ کرفیو
واشنگٹن —
عالمی ادارۂ صحت کے مطابق مغربی افریقہ میں ایبولا وائرس سےہلاک ہونے والے افراد کی تعداد دو ہزار سے زائد ہوگئی ہے جب کہ سیرالیون کی حکومت نے وائرس کا پھیلاؤ روکنے کے لیے ملک بھر میں چار روزہ کرفیو کا اعلان کیا ہے۔
سیرالیون کے صدارتی محل کے ایک اعلامیے کے مطابق ایبولا کا پھیلاؤ روکنے اور مریضوں کی تلاش کے لیے ملک بھر میں 18 سے 21 ستمبر تک کرفیو نافذ رہے گا۔
سیرالیون کے صدر کے مشیر اور ایبولا کے سدِ باب کی کوششوں کے نگران ابراہیم بین کاربو نے جمعے کو صحافیوں کو بتایا کہ کرفیو کے چار روز کے دوران ملک بھر میں شہریوں کے گھروں سے نکلنے پر پابندی ہوگی۔
انہوں نے کہا کہ ان چار دنوں کے دوران محکمۂ صحت کے اہلکار ایسے افراد کو تلاش کریں گے جن میں ایبولا کا وائرس ابتدائی مرحلے میں ہوگا تاکہ انہیں آبادیوں سے دور قائم طبی مراکز میں منتقل کیا جاسکے۔
اقوامِ متحدہ کے اعداد و شمار کے مطابق مغربی افریقی ملکوں میں ایبولا کے نتیجے میں رواں سال مارچ سے اب تک 2015 افراد ہلاک ہوچکے ہیں جن میں سے 491 ہلاکتیں صرف سیرالیون میں ہوئی ہیں۔
عالمی ادارۂ صحت کا کہنا ہے کہ وائرس سے سب سے زیادہ گنی، لائبیریا اور سیرالیون متاثر ہوئے ہیں جہاں اب تک اس مرض کے چار ہزار کیس سامنے آچکے ہیں۔
عالمی ادارے کے مطابق وائرس نائجیریا تک بھی پہنچ چکا ہے جہاں سامنے آنے والے کل 23 مریضوں میں سے اب تک آٹھ افراد ہلاک ہوچکے ہیں۔ سینیگال میں بھی ایک شخص کے ایبولا میں مبتلا ہونے کی تصدیق ہوچکی ہے۔
عالمی ادارۂ صحت کا کہنا ہے کہ اس کے ماہرین مقامی حکام کے ساتھ نائجیریا اور سینیگال میں مرض کو مزید پھیلنے سے روکنے کی سر توڑ کوششیں کر رہے ہیں ۔
حکام کا کہنا ہے کہ نائجیریا کے دو شہروں لاگوس اور پورٹ ہرکوٹ کے ان 400 افراد کو آبادیوں سے دور طبی مراکز میں منتقل کردیا گیا ہے جو ایبولا سے متاثرہ افراد کے رابطے میں تھے۔ سینیگال میں بھی ایسے 67 افراد کی شناخت ہوئی ہے جنہیں طبی مرکز منتقل کردیا گیا ہے۔
اقوامِ متحدہ کے سیکریٹری جنرل بان کی مون نے ایبولا کا پھیلاؤ روکنے کے لیے کی جانے والی سرگرمیوں کے لیے عالمی برادری سے 60 کروڑ ڈالر کےعطیات کی اپیل کی ہے۔
جمعے کو نیویارک میں 'ڈبلیو ایچ او' کے اعلیٰ حکام کے ساتھ ایک اجلاس کے بعد صحافیوں سے گفتگو کرتے ہوئے عالمی ادارے کے سربراہ نے کہا کہ بیماری سے متاثرہ افراد میں تیزی سے اضافہ ہورہا ہے اور وائرس کاپھیلاؤ روکنے کے لیے اس سے کہیں زیادہ تیزی دکھانی ہوگی۔
</doc>
<doc docid='voa_2524278' lang='urd' type='mono' source_url='https://www.urduvoa.com/a/pakistan-ebola-precautions-/2524278.html' term='ebola'>
پاکستان: ایبولا سے نمٹنے کے لیے ہوائی اڈوں پر خصوصی انتظامات
اسلام آباد —
پاکستان میں حکام کا کہنا ہے کہ ایبولا وائرس کے ممکنہ خطرے سے نمٹنے کے لیے ملک کے تمام بین الااقومی ہوائی اڈوں پر مسافروں کی جانچ اور تجزیے کے لیے مربوط انتطامات کیے گئے ہیں۔
شہری ہوا بازی کے محکمے ’سول ایوی ایشن اتھارٹی‘ کے سربراہ ائیر مارشل (ریٹائرڈ) محمد یوسف نے وائس آف امریکہ سے ایک خصوصی گفتگو میں کہا کہ حکومت پاکستان نے ایبولا کے ممکنہ خطرے سے نمٹنے کے لیے نہایت سنجیدگی سے کوششیں کی ہیں۔
اُنھوں نے کہا کہ اس حوالے سے شہری ہوا بازی کا محکمہ بھی حکومت کی مکمل معاونت کر رہا ہے۔ محمد یوسف کا کہنا تھا کہ ہوائی اڈوں پر بیرون ملک سے آنے والے مسافروں کی مکمل چھان بین کی جا رہی ہے۔
’’کاوئنڑ ان کے لیے کھول دیے گئے ہیں، ڈاکٹر وہاں موجود ہیں اور (متاثرہ افراد کو) الگ تھلگ رکھنے کی جگہ ان کو دے دی گئی ہے۔جو امیگریشن والے (حکام) ہیں ان سے تعاون کیا جا رہا ہے (وہ) دیکھتے ہیں کہ مریض کہاں سے آیا ہے اور اگر کوئی بیمار نظر آئے تو اس کو فوری چیک کیا جا رہا ہے۔‘‘
ائیر مارشل ریٹائرڈ محمد یوسف نے کہا کہ ایبولا خطرے سے نمٹنے کے لیے مربوط اقدامات کر لیے گئے ہیں اور ان کو موثر بنانے کے لیے متعلقہ حکام سے مشاورتی عمل بھی جاری ہے۔
انھوں نے کہا کہ بین الاقوامی فضائی کمپنیوں سے بھی کہا گیا کہ وہ اس بارے میں تعاون کریں۔
’’ایرلائنز (بین الاقوامی فضائی کمپنیوں) سے کہا گیا ہے کہ وہ ہم سےتعاون کریں ان کی جو ایجنٹ ہیں، جو ٹکٹ فروخت کرتے ہیں ان سے بھی کہا گیا کہ وہ ہمیں بتائیں کہ کون کہاں سے آ رہا ہے، مسافروں کو بھی بتائیں کہ اگر ان کے ساتھ کوئی مسئلہ ہے تو بھی (ائیر پورٹ پر حکام سے رجوع کریں)۔‘‘
ایبولا کی وبا نے سب سے زیادہ مغربی افریقہ کے تین ملکوں لائیبریا، سیرالیون اور گنی کو متاثر کیا ہے جہاں اب تک لگ بھگ پانچ ہزار افراد ہلاک ہو چکے ہیں۔
عالمی ادراہ صحت ڈبلیو ایچ او کا کہنا ہے کہ ایبولا ایک بین الاقوامی خطرہ ہے اس سے نمٹنے کے لیے تمام ممالک کو کردار ادا کرنا چاہیئے۔
اس سلسلے میں پاکستان کو بھی بیرون ملک خاص طور پر افریقی ممالک سے واپس آنے والے مسافروں کی اسکریننگ اور طبی عملے کو مناسب تربیت کے لیے کہا گیا ہے۔
اقوام متحدہ کے افریقی ممالک میں جاری امن مشن میں حصہ لینے والے پاکستانی فوجیوں کی بھی ملک واپسی سے قبل طبی جانچ کے عمل سے گزرنا پڑتا ہے۔
پاکستان کے حکام کا کہنا ہے کہ ملک میں ابھی تک ایبولا وائرس کا کوئی بھی کیس سامنا نہیں آیا۔
پاکستان کے محکمہ صحت عامہ سے متعلق حکام کا کہنا ہے کہ عالمی ادارہ صحت یعنی ’ڈبلیو ایچ او‘ کے عہدیدار پاکستان میں ایبولا وائرس کے خطرے کی روک تھام کے بارے میں کیے جانے والے انتظامات کا جائزہ لینے کے لیے جلد پاکستان کا دورہ کریں گے۔ تاہم اس کی حتمی تاریخ کا اعلان نہیں کیا گیا ہے۔
</doc>
<doc docid='voa_2537748' lang='urd' type='mono' source_url='https://www.urduvoa.com/a/ebola-vaccine-trial-results-positive/2537748.html' term='ebola'>
ایبولا کے خلاف ویکسین کے 'حوصلہ افز' نتائج
ماہرین نے کہا ہے کہ ایبولا سے بچاو کے لیے تیار کی گئی تجرباتی ویکیسن کے خاطر خواہ نتائج برآمد ہو رہے ہیں اور تمام 20 رضاکاروں پر استعمال کی گئی اس ویکسین کے کوئی سنگین ضمنی اثرات "سائیڈ افیکٹس" دیکھنے میں نہیں آئے۔
"نیو انگلینڈ جرنل آف میڈیسن" کے مطابق سائنسدان دو ستمبر سے شروع کیے گئے اس مطالعے کے تحت ان رضا کاروں کو مزید 48 ہفتوں تک زیر نگرانی رکھا جائے گا۔
یہ تجربہ برطانوی فرم "گلیکسو اسمتھ کلین" کی تیار کردہ ویکسین کے افراد کے لیے محفوظ ہونے کا تعین کرے گا۔
یہ خبر ایک ایسے وقت سامنے آئی ہے کہ جب عالمی ادارہ صحت نے کہا تھا کہ مغربی افریقہ میں ایبولا کی وبا سے مرنے والوں کی تعداد 5700 تک پہنچ چکی ہے اور لگ بھگ 16000 افراد اس سے متاثر ہوئے ہیں۔
گلیکسو اسمتھ کلین کے گلوبل ویکسین چیئرمین ڈاکٹر مونسیف سلاؤی کا کہنا تھا کہ ان کمپنی تجربے کے اولین نتائج سے خاصی حوصلہ مند ہے لیکن ان کے بقول " یہ اہم ہے کہ یہ معلومات ابھی الجھن کا سلجھاو کا پہلا حصہ ہے۔"
امریکہ کے انسٹیٹیوٹ آف الرجی اور انفیکشیس ڈزیز کے ڈائریکٹر ڈاکٹر انتھونی فائوسی کا کہنا ہے کہ "ایسے میں جب ویکسین کی زیادہ مقدار میں قوت مدافعت سے متعلق بھی اجزا شامل ہیں، تحفظ سے متعلق معلومات حوصلہ افزا ہیں۔"
اس انسٹیٹیوٹ نے 2013ء میں گلیکسو اسمتھ کلین سے منسلک ایک بائیو ٹیکنالوجی ادارے اکائروس کے ساتھ مل کر ویکسن تیار کی تھی۔ اس کا تجربہ امریکی انسٹیٹیوٹس آف ہیلتھ کے زیر اہتمام کیا گیا۔
</doc>
<doc docid='voa_2580445' lang='urd' type='mono' source_url='https://www.urduvoa.com/a/who-ebola-death-toll-nears-8000/2580445.html' term='ebola'>
ایبولا سے اب تک 8,000 ہلاکتیں: عالمی ادارۂ صحت
واشنگٹن —
عالمی ادارہٴصحت کی جانب سے پیر کے روز جاری کردہ نئے اعداد و شمار کے مطابق، مغربی افریقہ میں اب تک ایبولا سے متاثرہ کیسز کی تعداد 20,081 تک پہنچ گئی ہے۔
یہ تمام وہ کیسز ہیں جنہیں ایبولا کا مرض لاحق ہوا یا جن میں اس مرض کی تشخیص کی گئی یا جن مریضوں کو ایبولا ہونے کا شبہ یا احتمال تھا۔
رواں برس ایبولا کے مرض سے 7,842 افراد موت کے منہ میں جا چکے ہیں۔ یہ اموات زیادہ تر سیرا لیون، لائبیریا اور گنی جیسے ممالک میں واقع ہوئی ہیں۔
طبی حکام کا کہنا ہے کہ یہ وہ اموات ہیں جنہیں رپورٹ کیا گیا، جب کہ اس بات کا امکان موجود ہے کہ ایبولا کے مرض سے در حقیقیت ہلاک ہونے والوں کی تعداد اس سے کہیں زیادہ ہو۔
27 دسمبر تک کے اعداد و شمار کے مطابق، ایبولا کے مرض سے سب سے زیادہ سیرا لیون متاثر ہوا، جہاں ایبولا کے 9,409 کیسز درج کیے گئے۔ جبکہ، دوسرے نمبر پر لائبیریا ہے جہاں ایبولا سے ہلاک ہونے والوں والوں کی تعداد 3,413 رہی۔
ایبولا کی موجودہ وبا گذشتہ برس دسمبر میں پُھوٹی تھی اور ماہرین کا خیال ہے کہ ایبولا 2015 کے آخر تک ختم ہو جائے گا۔
واضح رہے کہ ایبولا کے مرض کی تشخیص پہلی مرتبہ 1976ء میں وسطی افریقہ میں ہوئی تھی۔
</doc>
<doc docid='voa_2843939' lang='urd' type='mono' source_url='https://www.urduvoa.com/a/ebola-returns-to-liberia/2843939.html' term='ebola'>
لائبیریا میں ایبولا سے متاثرہ 17 سالہ نوجوان انتقال کر گیا
عالمی ادارہ صحت کی طرف سے لائبیریا کو مہلک ایبولا وائرس سے پاک قرار دیے جانے کے سات ہفتوں بعد ایک 17 سالہ نوجوان اس وائرس میں مبتلا ہو کر جان کی بازی ہار گیا ہے۔
حکام اس بات کا تعین کرنے کی کوشش کر رہے ہیں کہ یہ نوجوان کس طرح اس وائرس کا شکار ہوا۔
نائب وزیر صحت ٹولبرٹ نیئنسوا نے وائس آف امریکہ کو بتایا کہ اس نوجوان کا انتقال 24 جون کو ہوا اور اگلے ہی روز تمام حفاظتی تدابیر کے تحت اس کی تدفین کر دی گئی۔
"ہماری ٹیم اس علاقے میں صورتحال کی تحقیق کرنے کے لیے گئی تھی۔ ہماری نگران ٹیم بہت ہی اچھے سے کام کر رہی ہے۔ انھوں نے اس نوجوان کی لاش کو گھر سے اٹھایا اور اس کا تجزیہ کرنے پر معلوم ہوا یہ ایبولا سے متاثر ہوا تھا۔"
نیئنسوا لائبیریا میں ایبولا سے متعلق کوششوں کے سربراہ بھی ہیں۔ انھوں نے کہا کہ تاحال یہ معلوم نہیں ہو سکا ہے کہ لڑکے کو یہ بیماری کیسے لگی لیکن اس کی تحقیقات کی جا رہی ہیں۔
انھوں نے عوام پر زور دیا کہ وہ افراتفری کا شکار نہ ہوں اور نو مئی کو عالمی ادارہ صحت کی طرف سے ملک کو ایبولا سے پاک قرار دیے جانے کے بعد یہ واحد مریض سامنے آیا ہے۔
لیکن اس وائرس سے بدترین حد تک متاثر ہونے والے ملک کے عوام شدید بے چینی کا شکار ہیں اور ان کے لیے حکام کی تسلی کچھ خاص کارگر ثابت نہیں ہو رہی۔
متاثرہ علاقے کے ایک رہائشی گباٹیم سکسس نے کہا کہ اس وائرس سے ہونے والی ہزاروں ہلاکتیں اب بھی انھیں خوفزدہ کرتی ہیں۔
دسمبر 2013ء میں پھوٹنے والے وائرس سے 11 ہزار 100 افراد ہلاک ہوئے جن میں سب سے زیادہ متاثر لائبیریا، گنی اور سیرالیون کے ممالک ہوئے۔
</doc>
<doc docid='voa_2654684' lang='urd' type='mono' source_url='https://www.urduvoa.com/a/north-korea-bans-foreign-runners-from-marathon/2654684.html' term='ebola'>
شمالی کوریا: غیر ملکی کھلاڑیوں کی ’میراتھن دوڑ‘ میں شرکت پر پابندی
شمالی کوریا نے ایبولا کے مہلک وائرس کے پھیلاؤ کے خدشات کے پیش نظر غیر ملکی کھلاڑیوں پر دارالحکومت پیانگ یانگ میں بین الاقوامی ’’میراتھن‘‘ طویل فاصلے کی دوڑ میں شرکت پر پابندی عائد کر دی ہے۔
اطلاعات کے مطابق شمالی کوریا میں سیر و سیاحت سے متعلق ایجنسیوں نے اس بات کی تصدیق کی ہے۔
شمالی کوریا ایبولا کی وبا کے شکار افریقی ممالک سے ہزاروں میل کی دوری پر واقع ہے اور یہاں اس وائرس کا ایک بھی کیس سامنے نہیں آیا ہے۔ افریقی ممالک میں اب تک 9,000 سے زائد افراد ایبولا وائرس کے باعث ہلاک ہو چکے ہیں۔
ایبولا وائرس کے ممکنہ پھیلاؤ کے خطرے کی وجہ سے گزشتہ اکتوبر سے شمالی کوریا میں غیر ملکی سیاحوں کا داخلہ بند تھا اور اس کی طرف سے غیر ملکی امدادی کارکنوں اور سفارت کاروں پر 21 دن کے لیے ’قرانطینہ‘ میں رہنے کے اقدام پر سختی سے پابندی عائد کی گئی تھی اور انہیں کہا گیا تھا کہ وہ اس دوران اپنے سفارت خانےکے کمپاؤنڈ میں ہی کام کریں۔
بیجنگ میں قائم کوریو ٹورز کے ایک عہدیدار نک بونر نے خبر رساں ادارے رائٹرز کو بھیجے گئے ایک بیان میں کہا کہ "پیانگ یانگ میں ہمارے شمالی کوریا کے شراکت داروں نے ہمیں آج صبح بتایا کہ پیانگ یانگ میراتھن دوڑ میں غیر ملکی کھلاڑی حصہ نہیں لے سکیں گے"۔
چین ہی کی ایک دوسری سیاحتی ایجنسی نے بھی غیر ملکی کھلاڑیوں پر عائد کی جانے والی پابندی کی تصدیق کی ہے۔
گزشتہ سال غیر ملکی غیر کھلاڑیوں کو شمالی کوریا میں ہونے والی میراتھن دوڑ میں پہلی بار حصہ لینے کی اجازت دی گئی تھی۔
شمالی کوریا نے اس سال اپنے اجتماعی کھیلوں کی ایک تقریب کو بھی بغیر کوئی وجہ بتائے منسوخ کر دیا تھا۔
موسم سرما میں ہونے والی یہ تقریب جس میں ہزاروں کھلاڑی اور اسکول کے بچے شرکت کرتے ہیں شمالی کوریا میں سیاحوں کی دلچسپی کا باعث ہوتی ہے۔
شمالی کوریا نے انسداد ایبولا سے متعلق اقدامات کا بڑی سختی سے نفاذ کیا ہوا ہے۔ فروری کے اوائل میں وزارت خارجہ نے ’’قرانطینہ‘‘ میں رہنے والے سفارت کاروں کو انتباہ جاری کیا تھا کہ وہ کسی بھی اجلاس اور تقریب میں شرکت نہ کریں۔
</doc>
<doc docid='voa_2504960' lang='urd' type='mono' source_url='https://www.urduvoa.com/a/obama-phones-ebola-fighters-in-west-afica/2504960.html' term='ebola'>
مغربی افریقہ میں ایبولا کی روک تھام پر کام کرنے والوں کو اوباما کا فون
امریکہ کے صدر براک اوباما نے لائبیریا اور سینیگال میں ایبولا کی روک تھام کے لیے کام کرنے والی امریکی فورسز سے ٹیلی فون پر بات کی ہے۔
وائٹ ہاؤس سے جاری ایک بیان میں کہا گیا کہ اوباما نے ان مرد و خواتین کا شکریہ ادا کیا جو ایبولا کو کنٹرول کرنے کے لیے سازوسامان، انجینئرنگ میں معاونت، تعمیری خدمات اور دوسرے وسائل مہیا کر رہے ہیں۔
بیان میں مزید کہا گیا کہ حکومت کی ساری غیر فوجی حکمت عملی کا مقصد ایبولا سے اس کے ماخذ پر ہی نمٹنا ہے اور اس بیماری کو موثر طریقے سے اس کے مزید پھیلاؤ کو روکنا ہے تاکہ امریکہ شہریوں کو ملک کے اندر اس کے مزید کیسوں سے بچایا جائے۔
دوسری طرف کینیڈا نے کہا ہے کہ وہ ان ملکوں کے شہریوں کو ویزوں کا اجرا معطل کردے گا جہاں ایبولا کی وبا شد ت کے ساتھ پھیل رہی ہے۔ اسی طرح کا فیصلہ پہلے آسٹریلیا کی طرف سے بھی آچکا ہے۔
دوسری طرف ایک موقر امریکی اخبار 'نیویارک ٹائمز 'نے کہا ہے کہ شمال مشرقی ریاست کنیکٹی کٹ میں ایک سات سالہ بچی کو دوبارہ اپنی جماعت میں جانے کی اجازت دے دی گئی ہے جس پر اس لیے اسکول جانے پر پابندی لگا دی گئی تھی کیونکہ خدشہ تھا کہ کہیں افریقہ کی سیر کے دوران وہ ایبولا وائرس سے متاثر نہ ہوئی ہو۔
عالمی ادارہ صحت کا کہنا ہے کہ ایبولا سے ہونے والی اموات کی تعداد 4,951 ہو گئی ہے اور ان میں سے زیادہ تر لائبیریا، سیرالیون اور گنی میں ہوئیں جبکہ ڈبلیو ایچ او نے اب ایبولا سے متاثر ہونے والے مریضوں کی تعداد 13,567 بتائی ہے جو پہلے سے کم ہے۔ اس کی بڑی وجہ یہ بتائی گئی ہے کہ گنی میں کچھ متاثرہ کیسوں کی تصدیق نہیں ہو سکی ہے۔
</doc>
<doc docid='voa_2540887' lang='urd' type='mono' source_url='https://www.urduvoa.com/a/pakistan-ebola-suspected/2540887.html' term='ebola'>
کراچی: ’مشتبہ طور پر ایبولا سے متاثرہ‘ شخص اسپتال منتقل
اسلام آباد —
لائبریا سے پیر کی صبح ہی پاکستان کے سب سے بڑے شہر کراچی پہنچنے والے ایک شخص کو ممکنہ طور پر ایبولا وائرس سے متاثر ہونے کے شبے میں جناح اسپتال کے خصوصی وارڈ منتقل کر دیا گیا ہے۔
عالمی ادارہ صحت اور وفاقی وزارت برائے نیشنل ہیلتھ سروسز کے مشترکہ بیان کے مطابق 45 سالہ شخص پیر ہی کو تقریباً دو دن کی مصافت کے بعد لائبریا سے کراچی پہنچا۔ جہاں تیز بخار اور بعض دیگر علامات کی بنیاد پر فوری طور اُسے دیگر مسافروں سے الگ کر دیا گیا۔
جناح اسپتال کی ترجمان سیمی جمالی نے وائس آف امریکہ سے گفتگو میں کہا کہ وفاقی حکومت اور عالمی ادارہ صحت کی ہدایات کے مطابق اسپتال میں ایبولا وائرس سے متاثرہ ممکنہ مریضوں کے علاج کے لیے ایک خصوصی وارڈ تو پہلے ہی سے تیار تھا لیکن جیسے ہی مشتبہ مریض کے بارے میں اسپتال انتظامیہ کو اطلاع دی گئی، فوری طور پر تمام ضروری انتظامات بھی کر لیے گئے۔
’’ ہمارا آئیسولیشن وارڈ تیار تھا لیکن لوگ ایبولا مریض (سے نمٹنے کے لیے) تیار نہیں تھے تو ہم نے بہت جلدی میں اپنے سارے طبی عملے کو جو اس طرح کے مریضوں کا علاج کرنے لیے تربیت یافتہ تھے ان کو بلا لیا۔ ہوائی اڈے سے اطلاع ملنے کے اگلے 45 منٹ میں ہم نے مریض کو اسپتال منتقل کر لیا۔ ہوائی اڈے سے حکام نے ہمیں بتایا کہ مریض کو 103 (فارن ہائیٹ) کا بخار ہے اور ہماری میڈیسن کی پروفیسر نے مریض کا طبی معائنہ کیا۔‘‘
ڈاکٹر سیمی جمالی نے بتایا کہ جب تک متاثرہ شخص کے تمام طبی تجزیے مکمل نہیں ہو جاتے اُسے الگ وارڈ میں ہی رکھا جائے گا۔
’’سوائے بخار کے متاثرہ شخص کو کوئی علامات نہیں تھیں، نہ ہی کہیں سے اُس کا خون (خارج) ہو رہا تھا۔ وہ ایک 45 سالہ مرد ہے جو لائبیریا میں جنریٹرز فروخت کرنے والی دوکان پر سیلزمین کے طور پر کام کرتا تھا۔‘‘
ایک خصوصی ٹیم جناح اسپتال میں موجود مریض کے خون کے نمونے لینے کے بعد اُن کا تجزیہ کروائے گی۔
واضح رہے کہ ایبولا وائرس کی وبا سے نمٹنے سے متعلق اقدامات کا جائزہ لینے کے لیے عالمی ادارہ صحت کے ایک جائزہ مشن نےگزشتہ ہفتے ہی پاکستان کا دورہ مکمل کر لیا۔
اس دورے کا مقصد پاکستان میں حفاظتی اقدامات کا جائزہ لینے کے علاوہ مقامی اسپتالوں کو تکنیکی معاونت کی فراہمی تھی تاکہ ایبولا سے ممکنہ طور پر متاثرہ کسی شخص کو الگ وارڈ میں رکھا جا سکے۔
لائبریا مغربی افریقہ کے اُن تین ممالک میں سے ایک ہے جہاں ایبولا کے باعث سب سے زیادہ ہلاکتیں ہوئیں دیگر دو ممالک میں سیرالیون اور گنی شامل ہیں۔
پاکستان میں حکام کہتے آئے ہیں کہ ایبولا وائرس کے ممکنہ خطرے سے نمٹنے کے لیے ملک کے تمام بین الاقوامی ہوائی اڈوں پر مسافروں کی جانچ اور تجزیے کے لیے انتطامات کیے گئے ہیں۔
افریقی ممالک میں تعینات اقوام متحدہ کی امن فوج میں پاکستانی فوجی اہلکار بھی شامل ہیں جن کو ملک واپسی سے قبل طبی جانچ کے عمل سے گزرنا پڑتا ہے۔
گزشتہ ہفتے پاکستان میں وفاقی محکمہ صحت اور عالمی ادارہ صحت ’ڈبلیو ایچ او‘ نے ایک مشترکہ بیان میں کہا ہے کہ فیصل آباد میں ہلاک ہونے والے شخص کی موت کی وجہ ایبولا وائرس نہیں تھی۔
قومی ہیلتھ سروسز اور عالمی ادارہ صحت کے مشترکہ بیان کے مطابق چالیس سالہ ذوالفقار علی کی ہلاکت ڈینگی بخار سے ہوئی اور وہ ’ہیپاٹائٹس سی‘ کا بھی مریض تھا۔
ذوالفقار احمد مغربی افریقی ملک ٹوگو سے گزشتہ ماہ اپنے آبائی علاقے چنیوٹ پہنچا تھا، جسے بعد میں فیصل آباد کے اسپتال میں داخل کروایا گیا تھا۔ ابتدا میں اس کے بارے میں یہ کہا گیا کہ اُس کی موت کی وجہ ایبولا وائرس ہو سکتی ہے۔
پاکستانی عہدیداروں نے ایک ٹیم ذوالفقار علی کے گاؤں بھی بجھوائی تاکہ اُن افراد کی بھی جانچ کی جا سکے جن سے ذوالفقار کا میل میلاپ رہا۔
</doc>
<doc docid='voa_1127413' lang='urd' type='mono' source_url='https://www.urduvoa.com/a/ebola-drug-23aug10-101297294/1127413.html' term='ebola'>
ایبولا وائرس سے بچاؤ کی دوا دریافت
امریکی ماہرین نے مہلک جرثومے ایبولا(Ebola Virus)سے نمٹنے کے لیے دوا تیار کرلی ہے جسے بندروں پر کامیابی سے آزمایا گیا ہے۔
امریکی فوج کے شعبہ متعدی امراض کے سائنسدانوں کا کہنا ہے کہ اس دوا کے استعمال سے 60فیصد بندر ایبولا وائرس سے محفوظ رہے۔ ایسی ہی ایک دوا سے ایبولا وائرس سے ملتے جلتے ماربرگ وائرس سے تمام متاثرہ بندروں کو بچایا گیا۔
محققین کے مطابق امریکی محکمہ برائے خوراک وادویات نے اس دوا کو انسانوں پر آزمانے کی اجازت دے دی ہے۔
یہ دوا جرثوموں کو اس وقت تک بڑھنے سے روکتی ہے جب تک قوت مدافعت بحال ہو کر اس کا مقابلہ کرنے کے لیے تیار نہ ہوجائے۔
اس تحقیق کے نتائج جرنل نیچر میڈیسن میں شائع کیے گئے ہیں۔ ایبولا وائرس شریانوں میں خون جمانے کا باعث بنتا ہے ۔
یہ وائرس موروثی بھی ہوسکتا ہے اور انسانی رطوبت کے ذریعے ایک سے دوسرے انسان میں منتقل ہوتا ہے۔ اس وائرس سے متاثر ہونے والے90فیصد مریضوں کی موت واقع ہوجاتی ہے۔
عالمی ادارہ صحت کے مطابق 1976ء میں پہلی بار اس وائرس کی دریافت کے بعد سے اب تک 1800افراد اس سے متاثر ہوئے ہیں جن میں 1200کی موت واقع ہوچکی ہے۔
</doc>
<doc docid='voa_1971771' lang='urd' type='mono' source_url='https://www.urduvoa.com/a/ebola-infected-american-flown-out-liberia/1971771.html' term='ebola'>
ایبولا وائرس سے متاثرہ امریکی مبلغ کی امریکہ واپسی
ایبولا وائرس سے متاثرہ ایک امریکی مبلغ کو لائبیریا سے ایک خصوصی طیارے کے ذریعے واپس امریکہ لایا جارہا ہے۔
ایبولا وائرس سے متاثرہ نینسی رائٹ بول مونرویا سے ایک خصوصی طیارے کے ذریعے روانہ کیا گیا اور وہ منگل کو دیر گئے امریکہ پہپنچیں گی۔
اطلاعات کے مطابق ان کا علاج امریکی شہر اٹلانٹا کے ایمری یونیورسٹی اسپتال میں کیا جائے گا جہاں پہلے ہی سے ایبولا وائرس سے متاثرہ ایک امریکی ڈاکٹر زیرعلاج ہے۔
امریکی ڈاکٹر کینٹ بینٹلے لائبیریا میں مریضوں کے علاج کرنے کے دوران ایبولا وائرس سے کا شکار ہوئے تھے۔
کرسچین خیراتی تنظیم سماارٹین کے مطابق کینٹ بینٹلے کولائبیریا سے روانہ ہونے سے قبل تجرباتی طور پر تیار کی گئی دوا کی خوراک دینے کےعلاہ اس 14 سالہ بچے کی طرف سے عطیہ کیا گیا خون بھی دیا گیا جس کا ایبولا وائرس سے متاثر ہونے کے بعد انہوں نے علاج کیا تھا۔
نیویارک کے ایک اسپتال کا بھی کہنا ہے کہ ایک شخص میں ایبولا وائرس کی ممکنہ علامات ظاہر ہونے کے بعد ان کے طبی ٹیسٹ کیے جارہے ہیں۔
ماؤنٹ سینائی میڈیکل سینڑ کے عہیدیداورں کا کہنا ہے کہ پیر کو ایک شخص جو تیز بخار اور معدے میں تکلیف کے ساتھ اسپتال کے ایمرجنسی روم میں آیا تھا اسے فوری طور پر دوسرے مریضوں سے الگ کر دیا گیا۔
عہیدیداروں کا مزید کہنا ہے کہ مذکورہ شخص نے حال ہی میں ایبولا سے متاثرہ مغربی افریقہ کے ایک ملک کا سفر کیا تھا۔ اب اس کی بیماری کی تشخیص کی لیے ٹیسٹ کیے جارہے ہیں۔ اس شخص کے بارے میں مزید تفصیل نہیں بتائی گئی۔
اس سے پہلے عا لمی ادارہ صحت ( ڈبلیو ایچ او) نے پیر کو ایبولا وائرس سے متاثرہ افراد کے بارے میں اعدادوشمار جاری کئے تھے جن کے مطابق گنی، لائبیریا اور سری الیون میں کئی درجن افراد ایبولا وائرس سے متاثر ہو ئے ہیں۔
ڈبلیو ایچ او کا مزید کہنا ہے کہ مغربی افریقہ کے چارملکوں میں ایبولا وائرس سے 1،603 افراد متاثر ہوئےجن میں سے 887 اس بیماری سے ہلاک ہو گئے ہیں۔
</doc>
<doc docid='voa_2472772' lang='urd' type='mono' source_url='https://www.urduvoa.com/a/us-ebola-patient-now-in-critical-condition-04oct2014/2472772.html' term='ebola'>
امریکہ: ایبولا کے پہلے مریض کی حالت نازک
واشنگٹن —
امریکہ کی ریاست ٹیکساس میں سامنے آنے والے ایبولا وائرس کے پہلے متاثرہ شخص کی حالت نازک ہوگئی ہے جب کہ ڈاکٹر اس کی جان بچانے کی کوشش کر رہے ہیں۔
امریکی حکام کے مطابق تھامس ایرک ڈنکن نامی متاثرہ شخص ٹیکساس کے شہر ڈیلس کے 'ٹیکساس ہیلتھ پریسبیٹیرین اسپتال' میں داخل ہے۔
اسپتال کی جانب سے ہفتے کو جاری کیے جانے والے بیان میں کہا گیا ہے کہ مریض کی حالت بگڑ گئی ہے اور اس کی جان بچانے کی کوششیں کی جارہی ہیں۔
اس سے پہلے اسپتال ذرائع نے مریض کی حالت بگڑنے کی اطلاع دی تھی جسے مرض کی علامات ظاہر ہونے کے بعد منگل کو اسپتال میں داخل کرایا گیا تھا۔
اسپتال ذرائع کے مطابق مریض لائبیریا سے 20 ستمبر کو امریکہ کے شہر ڈیلس پہنچا تھا جہاں چند روز بعد اس میں مرض کی علامات ظاہر ہونا شروع ہوئی تھیں۔
خیال رہے کہ ایبولا سے متاثرہ مغربی افریقی ملکوں میں کام کرنے والے امریکی طبی اہلکاروں میں سے بعض اس سے پہلے بھی وائرس کا شکار ہوچکے ہیں جنہیں علاج کے لیے امریکہ لایا گیا تھا لیکن امریکی سرزمین پر سامنے آنے والا وائرس کا یہ پہلا کیس ہے۔
دریں اثنا امریکی حکام نے کہا ہےکہ امریکی سرزمین پر ایبولا کے پہلے کیس کے سامنے آنے کے بعد متاثرہ فرد سے رابطے میں آنے والے لگ بھگ 100 افراد کا طبی معائنہ کیا گیا ہے لیکن کسی میں بھی مرض کی علامات نہیں ملیں۔
امریکی ادارے 'سینٹرز فار ڈیزیز کنٹرول' کے سربراہ ڈاکٹر تھامس فرائیڈن نے ہفتے کو صحافیوں کو بتایا کہ ایرک ڈنکن کے ساتھ مستقل رابطے میں رہنے والے نو افراد کا تعین کرلیا گیا ہے جب کہ اس سے رابطے میں آنے کے شبہہ میں دیگر 40 افراد کا طبی معائنہ بھی کیا گیا تھا۔
طبی حکام کا کہنا ہے کہ ڈیلس میں ڈنکن سے رابطے میں آنے والے کم از کم 10 افراد کو قرنطینہ میں رکھا گیا ہے جن میں سے چار اس کے اہلِ خانہ ہیں۔
ڈاکٹر تھامس کے مطابق ان میں سے کسی بھی فرد میں تاحال مرض کی علامات ظاہر نہیں ہوئی ہیں۔
ماہرین کا کہنا ہے کہ ایبولا کی ابتدائی علامات فلو سے ملتی جلتی ہیں جس کے شدید ہونے پر متاثرہ شخص کی آنکھوں، مسوڑھوں اور اندرونی اعضا سے خون کا اخراج شروع ہوجاتا ہے جس کے نتیجے میں اس کی موت واقع ہوجاتی ہے۔
طبی ماہرین کے مطابق ایبولا مریض کے خون یا فضلے سے پھیلتا ہے اور وائرس سے متاثرہ شخص میں اس کی علامات ظاہر ہونے کی مدت دو سے 21 دن ہے۔
ایک مریض سے دوسرے میں منتقل ہونے کے انتہائی امکان کے باعث یہ وائرس اب تک مغربی افریقہ میں 3439 افراد کی جان لے چکا ہے جب کہ اب تک 7492 افراد اس سے متاثر ہوئے ہیں۔
</doc>
<doc docid='voa_2483012' lang='urd' type='mono' source_url='https://www.urduvoa.com/a/un-health-worker-dies-of-ebola/2483012.html' term='ebola'>
ایبولا سے متاثرہ اقوام متحدہ کا طبی اہلکار انتقال کر گیا
لائبیریا میں کام کے دوران ایبولا وائرس سے متاثر ہونے والا اقوام متحدہ کا ایک طبی کارکن جرمنی کے اسپتال میں انتقال کر گیا۔
منگل کو سینٹ جارج اسپتال نے بتایا کہ 56 سالہ کارکن "انتہائی نگہداشت اور طبی امداد" کے باوجود رات کو انتقال کر گیا۔
لائبیریا میں اقوام متحدہ کے مشن نے گزشتہ ہفتے بتایا تھا کہ اس کا ایک کارکن میں چھ اکتوبر کو ایبولا وائرس کی تشخیص ہوئی جب کہ اس شخص کے ساتھ ممکنہ طور پر رابطے میں رہنے والے دیگر 41 افراد میں ایبولا کی علامات ظاہر نہیں ہوئیں۔
ایبولا وائرس سے اب تک چار ہزار سے زائد افراد ہلاک ہو چکے ہیں۔ اس وائرس سے سب سے زیادہ متاثرہ افراد کی لائبیریا میں تشخیص ہوئی ہے۔
عالمی ادارہ صحت (ڈبلیو ایچ او) کا کہنا ہے کہ رواں سال لائبیریا میں اس وائرس سے 2300 سے زائد افراد ہلاک ہوئے جن میں 95 طبی کارکن بھی شامل ہیں۔
لائبیریا میں شعبہ صحت سے وابستہ افراد کی ایک تنظیم نے مطالبہ کیا ہے کہ ایبولا کے خطرے کے پیش نظر یہاں کام کرنے والے کارکنوں کو اضافی رقم بھی فراہم کی جائے۔ اس تنظیم نے ہڑتال کی کال بھی دے رکھی تھی لیکن پیر کو زیادہ تر طبی کارکن اپنے کام پر پہنچے۔
ڈبلیو ایچ او کی سربراہ مارگریٹ چان کا کہنا تھا کہ ایبولا مغربی افریقہ کے ملکوں کی حکومتوں اور معاشرے کے لیے ایک شدید خطرہ ہے۔
</doc>
<doc docid='voa_2487301' lang='urd' type='mono' source_url='https://www.urduvoa.com/a/ebola-virus-dr-rashid-chotani-interview/2487301.html' term='ebola'>
’ایبولا وائرس‘ پاکستان کے لیے خطرہ کیوں؟
دنیا بھر میں طبی ماہرین ’ایبولا وائرس‘ کی سنگینی پر تشویش کا اظہار کر رہے ہیں۔ حال ہی میں امریکہ میں ایبولا وائرس سے متاثرہ دو افراد کی تصدیق اور ایک متاثرہ مریض کی موت کے بعد سے امریکہ بھر میں ایبولا وائرس کے بارے میں خدشات زور پکڑ رہے ہیں۔ امریکی عوام سے لے کر سیاستدان تک ایبولا اور اس کے خطرے سے نمٹنے سے متعلق امریکی حکمت ِ عملی کے بارے میں سوال کر رہے ہیں۔
طبی ماہرین کا کہنا ہے کہ ایبولا کی علامات میں بخار، تھکاوٹ، شدید سر درد، کمزوری، قے، پیٹ میں درد اور جسم سے خون بہنا وغیرہ شامل ہیں۔ ابھی تک ایبولا سے متعلق کوئی طریقہ ِ علاج یا ویکسین نہیں دریافت کی جا سکی ہے۔
گذشتہ روز عالمی ادارہ ِصحت کی جانب سے تنبیہہ جاری کی گئی ہے کہ ایبولا وائرس مستقبل میں پاکستان بھی پہنچ سکتا ہے۔۔۔ جہاں ایک طرف امریکہ جیسا ملک بھی بظاہر ایبولا وائرس سے لڑنے کے لیے پوری طرح تیار نہیں دکھائی دیتا، وہیں بہت سے لوگوں کے ذہنوں میں یہ سوال بھی گردش کر رہا ہے کہ آیا پاکستان جیسا ترقی پذیر ملک ایسے کسی ممکنہ خطرے سے نمٹنے کی صلاحیت رکھتا ہے یا نہیں؟
ہم نے اسی موضوع پر واشنگٹن میں وبائی اور کیمیائی بیماریوں کے ماہر ڈاکٹر رشید چھوٹانی سے گفتگو کی جن کا کہنا ہے کہ پاکستان میں ایبولا وائرس سے بچاؤ کے لیے چند اقدامات اٹھا کر بڑے نقصان سے بچاؤ ممکن ہے۔
اس انٹرویو کی تفصیل وڈیو رپورٹ میں دیکھئیے۔
</doc>
<doc docid='voa_2498584' lang='urd' type='mono' source_url='https://www.urduvoa.com/a/us-isolates-troops-after-ebola-efforts-in-west-africa-27oct2014/2498584.html' term='ebola'>
افریقہ سے لوٹنے والے امریکی فوجی قرنطینہ منتقل
واشنگٹن —
امریکی محکمۂ دفاع 'پینٹاگون' نے کہا ہے کہ مغربی افریقہ کے ایبولا کا شکار ممالک میں خدمات انجام دے کر لوٹنے والے امریکی فوجیوں کو اٹلی کے ایک فوجی اڈے پر قرنطینہ میں رکھا جارہا ہے۔
محکمۂ دفاع کا کہنا ہے کہ اپنی تعیناتی کی مدت پوری کرکے واپس آنے والے فوجیوں کو امریکہ آمد سے قبل قرنطینہ میں رکھنے کا فیصلہ وائرس کے امریکی سرزمین پر ممکنہ پھیلاؤ کو روکنے کے لیے کیا گیا ہے۔
خیال رہے کہ مغربی افریقہ میں موجود سیکڑوں امریکی فوجیوں میں سے کوئی ایک بھی تاحال ایبولا سے متاثر نہیں ہوا ہے۔
محکمۂ دفاع کی جانب سے پیر کو جاری کیے جانے والے بیان کے مطابق مغربی افریقی ملک لائبیریا میں ایبولا کی وبا پھیلنے کے بعد امریکی فوج کی امدادی سرگرمیوں کے پہلے نگران میجر جنرل ڈیرل ولیمز اور ان کے ایک درجن ساتھی اس وقت اٹلی کے فوجی اڈے پر قرنطینہ میں موجود ہیں۔
بیان میں کہا گیا ہے کہ آئندہ ہفتوں کے دوران لائبیریا اور سینیگال سے لوٹنے والے مزید کئی درجن فوجیوں کو امریکہ روانگی سے قبل اٹلی میں قرنطینہ میں رکھا جائے گا۔
خیال رہے کہ امریکی فوجی ایبولا سے متاثرہ ممالک میں طبی مراکز، اسپتالوں اور دیگر ضروری عمارتوں کی تعمیر اور طبی عملے کو تربیت فراہم کرنے میں مقامی حکام کی مدد کرر ہے ہیں۔
پیر کو 'پینٹاگون' میں صحافیوں سے گفتگو کرتے ہوئے ترجمان کرنل اسٹیون وارن نے بتایا کہ اٹلی کے مقام ویسنزا کے امریکی فوجی اڈے پر قرنطینہ میں رکھے جانے والے فوجیوں کی سخت نگہداشت کی جارہی ہے اور انہیں وہاں سے باہر نکلنے کی اجازت نہیں۔
انہوں نے بتایا کہ ان فوجیوں کو 20 سے 25 روز تک قرنطینہ میں رکھا جائے گا جو ایبولا کے کسی بھی ممکنہ مریض میں وائرس کی ابتدائی علامات ظاہر ہونے کی زیادہ سے زیادہ مدت ہے۔
ترجمان کا کہنا تھا کہ کسی بھی امریکی فوجی کے وائرس سے متاثر نہ ہونے کے باوجود فوجیوں کو امریکہ میں داخلے سے قبل قرنطینہ میں رکھنا مرض کو پھیلنے سے روکنے کے لیے "انتہائی احتیاط اور حفظِ ماتقدم" کے طور پر کیے جانے والے اقدامات کا حصہ ہے۔
</doc>
<doc docid='voa_2424340' lang='urd' type='mono' source_url='https://www.urduvoa.com/a/liberia-ebola-quarantine/2424340.html' term='ebola'>
لائبیریا: ایبولا وائرس کے پھیلاؤ کو روکنے کے اقدام پر لوگ پریشان
لائبیریا کی صدر ایلن جانسن سرلیف نے ایبولا وائرس کے پھیلاؤ کو روکنے کے لیے دارالحکومت کے ایک گنجان آباد علاقے ویسٹ پوانٹ کے لیے حکم جاری کیا ہے کہ یہاں کی آبادی کو ایک دوسرے سے علیحدہ رکھا جائے۔
لائبیریا کے ویسٹ پوانٹ کے کچھ رہائشیوں کا کہنا ہے کہ ایبولاوائرس سے متعلق پابندیاں ناقابل برداشت ہوتی جارہی ہیں اور اگر یہی صورت حال ایک اور ہفتے تک جاری رہی تو پہلے ہی سے ناراض رہائشی مزید غصے میں آ سکتے ہیں۔
عالمی ادارہ برائے صحت کا کہنا ہے کہ مغربی افریقہ کے چار ممالک میں تقریباً 2500 افراد ایبولا وائرس سے متاثر ہو چکے ہیں اور ان میں سے 1350 کی موت واقع ہو چکی ہے۔
ڈبلیو ایچ او کا کہنا ہے کہ ایبولا سے ہونے والی اموات میں سے 90 فیصد لائبیریا میں ہوئیں۔
مچھلی کے کاروبار سے وابستہ ایک رہائشی جاتو حارث کا کہنا ہے کہ ان پابندیوں سے مقامی آبادی کے کاروباری معمولات متاثر ہو رہے ہیں۔ ان کے بقول حکومت نے نیا حکم نامہ نافذ کرنے کے بعد پہلی بار چاولوں کا ایک ٹرک تقسیم کیا تھا لیکن یہ پوری آبادی کے لیے ناکافی ہے۔
ویسٹ پوائنٹ کی ایک مقامی غیر سرکاری تنظیم کے ایک عہدیدار آرچی پونپون نے وائس آف امریکہ کو بتایا کہ یہ حکم نامہ لوگوں کے آزادانہ نقل و حرکت کے آئینی حق کی خلاف ورزی ہے۔
پونپون کا مزید کہنا ہے کہ یہاں دواؤں اور طبی سہولتوں کی قلت ہو گئی ہے۔
لائبیریا کے وزیر دفاع سموکئی نے اس ہفتے وائس آف امریکہ سے ایک گفتگو میں کہا تھا کہ حکومت لوگوں کی مشکلات میں اضافہ نہیں کرنا چاہتی۔
ان کا مزید کہنا تھا کہ کرفیو اور لوگوں کو علیحدہ رکھنے کا مقصد لوگوں کے آپس میں روابط کو کم کرنا ہے تاکہ ایبولا وائرس کے پھیلاؤ کے سلسلے کو روکا جا سکے۔
</doc>
<doc docid='voa_2533364' lang='urd' type='mono' source_url='https://www.urduvoa.com/a/pakistan-ebola-suspected-died/2533364.html' term='ebola'>
فیصل آباد میں ہلاک ہونے والا شخص ’ایبولا کا مریض نہیں تھا‘
اسلام آباد —
پاکستان میں وفاقی محکمہ صحت اور عالمی ادارہ صحت ’ڈبلیو ایچ او‘ نے ایک بیان میں کہا ہے کہ فیصل آباد میں ہلاک ہونے والے شخص کی موت کی وجہ ایبولا وائرس نہیں تھی۔
قومی ہیلتھ سروسز اور عالمی ادارہ صحت کی طرف سے بدھ کو جاری ہونے والے بیان کے مطابق چالیس سالہ ذوالفقار علی کی ہلاکت ڈینگی بخار سے ہوئی اور وہ ’ہیپاٹائٹس سی‘ کا بھی مریض تھا۔
ذوالفقار احمد 10 روز قبل ہی مغربی افریقی ملک ٹوگو سے اپنے آبائی علاقے چنیوٹ پہنچا تھا، وہ تین سال تک ٹوگو میں رہا۔
فیصل آباد کے اسپتال میں جب ذوالفقار کو داخل کروایا گیا تو وہ شدید بخار میں مبتلا تھا۔
بیان میں کہا گیا کہ ٹوگو ایبولا سے متاثرہ ممالک میں شامل نہیں ہے اور نا ہی ذوالفقار احمد نے اس وائرس سے متاثرہ کسی پڑوسی ملک کا سفر کیا۔ جب کہ طبی تجزیوں اور تحقیقات سے یہ بات بھی سامنے آئی کہ ذوالفقار کو لاحق ’ہیپاٹائٹس سی‘ کا عارضہ انتہائی خطرناک سطح تک پہنچ چکا تھا۔
صوبہ پنجاب کے محکمہ صحت نے ابتدائی احتیاطی تدبیر کے طور پر ایک ٹیم ذوالفقار احمد کے آبائی علاقے چنیوٹ جب کہ دوسری ٹیم فیصل آباد بجھوائی ہے تاکہ جن افراد سے متاثرہ شخص کی ملاقاتیں ہوئیں اُن سے متعلق معلومات اکٹھی کر کے اُن جائزہ لیا جائے۔
اس بارے میں پنجاب حکومت کے مشیر برائے صحت خواجہ سلمان رفیق نے وائس آف امریکہ کو بتایا ’’ان کے جو اہل خانہ ہیں چینیوٹ میں ’ڈبلیو ایچ او‘ اور محکمہ صحت کی ٹیم وہاں پر کام کر رہی ہے انھوں نے 14 افراد کے خون کے نمونے تجزیے کے لیے ہیں۔‘‘
بیان کے مطابق اس سلسلے میں وزارت نیشنل ہیلتھ سروسز، عالمی ادارہ صحت اور پنجاب حکومت کے محکمہ صحت سے مسلسل رابطے ہے۔
ذوالفقار احمد کی مبینہ طور پر ایبولا وائرس سے ہلاکت کی خبر کے بعد علاقے میں شدید تشویش اور خوف کا اظہار کیا جا رہا تھا۔
یہ خبر ایسے وقت آئی جب عالمی ادارہ صحت کی ایک خصوصی ٹیم پاکستان پہنچی ہے اور وہ ملک کے مختلف شہروں میں ایبولا وائرس کے ممکنہ خطرے سے نمٹںے کے لیے حکومت کی طرف سے کیے گئے اقدامات کا جائزہ لے گی، جس کے بعد وہ اپنی تجاویز سے حکام کو آگاہ کریں گے۔
پاکستان میں حکام کا کہنا ہے کہ ایبولا وائرس کے ممکنہ خطرے سے نمٹنے کے لیے ملک کے تمام بین الااقومی ہوائی اڈوں پر مسافروں کی جانچ اور تجزیے کے لیے انتطامات کیے گئے ہیں۔
خواجہ سلمان رفیق نے بتایا کہ صوبہ پنجاب میں اس سلسلے میں عالمی ادارہ صحت کی ہدایات کے مطابق انتظامات کیے گئے ہیں۔
’’پنجاب اور ہم سب ہر ہفتے احتیاطی طور پر اجلاس منعقد کرتے ہیں۔۔۔ ڈاکٹروں کی ٹریننگ مکمل ہے لاہور اور فیصل آباد میں الگ کمرے مختص ہیں تاکہ اگر خدانخواستہ ایبولا کا کوئی مریض آئے یہ مرض منتقل نا ہو۔‘‘
ایبولا وائرس نے سب سے زیادہ مغربی افریقہ کے تین ملکوں لائیبریا، سیرالیون اور گنی کو متاثر کیا ہے جہاں اب تک لگ بھگ پانچ ہزار افراد ہلاک ہو چکے ہیں۔ عالمی ادراہ صحت ڈبلیو ایچ او کا کہنا ہے کہ ایبولا ایک بین الاقوامی خطرہ ہے اس سے نمٹنے کے لیے تمام ممالک کو کردار ادا کرنا چاہیئے۔
واضح رہے کہ افریقی ممالک میں تعینات اقوام متحدہ کی امن فوج میں پاکستانی فوجی اہلکار بھی شامل ہیں جن کو ملک واپسی سے قبل طبی جانچ کے عمل سے گزرنا پڑتا ہے۔
پاکستان کے حکام کا کہنا ہے کہ ملک میں ابھی تک ایبولا وائرس کا کوئی بھی کیس سامنا نہیں آیا۔
</doc>
<doc docid='voa_2504287' lang='urd' type='mono' source_url='https://www.urduvoa.com/a/pakistan-arrangement-screaning-of-ebola/2504287.html' term='ebola'>
پاکستان: تین ہوائی اڈوں پر ایبولا سے نمٹنے کے مراکز قائم
اسلام آباد —
پاکستان کی وزیر مملکت برائے ’قومی ہیلتھ سروسز‘ سائرہ افضل تارڑ نے کہا ہے کہ ملک کے تین بڑے شہروں کراچی، لاہور اور اسلام آباد کے بین الاقوامی ہوائی اڈوں پر بیرون ملک سے آنے والے ممکنہ طور پر ایبولا وائرس سے متاثرہ افراد کی تشخیص کے لیے خصوصی انتظامات کر لیے گئے ہیں۔
اسلام آباد میں صحافیوں سے گفتگو کے دوران اس سوال کے جواب میں کہ بظاہر ان ہوائی اڈوں پر ایسے انتظامات نظر نہیں آتے، سائرہ افضل تارڑ کا کہنا تھا کہ ’’ابھی آپ کو اس لیے نہیں لگ رہا کہ عالمی ادارہ صحت (ڈبلیو ایچ او) کی تجویز ہے کہ ہر مسافر کی اسکرینگ ضروری نہیں۔ ہم نے اُن لوگوں کو اسکرین کرنا ہے جو گنی، سیرا لیون اور لائبریا سے آ رہے ہیں۔‘‘
واضح رہے کہ افریقہ کے تین ممالک گنی، لائبیریا اور سیرا لیون ایبولا وائرس سے سب سے زیادہ متاثر ہوئے ہیں، جہاں وبا سے نمٹنے کے لیے عالمی کوششیں جاری ہیں۔
اُنھوں نے کہا کہ ایسے مہلک وائرس کی سرحد تو نہیں ہوتی اس لیے پاکستان ہر ممکن دستیاب وسائل کو بروئے کار لاتے ہوئے کوششیں جاری رکھے ہوئے۔
’’ہوائی اڈوں کے علاوہ، اسپتالوں کی استعداد کار بڑھانے کی ضرورت ہے اور اس مقصد کے لیے عملے کی تربیت شروع کر دی گئی ہے۔ جو آلات چاہیئں وہ ہم نے تمام صوبائی حکومتوں کو فراہم کیے ہیں۔‘‘
سائر افضل تارڑ کا کہنا تھا کہ معاشرے میں زیادہ آگاہی نا ہونے کی وجہ سے لوگ متعلقہ حکام سے تعاون نہیں کرتے کیوں کہ متاثرہ شخص کو تنہا رکھنا پڑتا ہے۔
’’میں بار بار گزارش کرتی ہوں کہ ہمارے لوگ تعاون نہیں کرتے، ابھی بھی ہمارے پاس ’ییلو فیور اور کانگو وائرس‘ کے جو کیس آتے ہیں ہم انھیں الگ کرتے ہیں لیکن وہ مریض نہیں رہتے۔ لیکن ہمیں ایبولا کے کسی بھی ممکنہ مریض کے بارے میں انتہائی سخت انتظامات کرنا ہوں گے۔‘‘
حال ہی میں وفاقی حکومت نے ایبولا وائرس کے خطرے سے نمٹنے کے لیے ایک اعلٰی سطحی کمیٹی قائم کی اور تمام صوبوں کو بھی ہدایت کی کہ وہ اس سلسلے میں اقدامات کریں۔
ایبولا وائرس سے اب تک لگ بھگ پانچ ہزار افراد ہلاک ہو چکے ہیں اور سب سے زیادہ متاثرہ افراد کی تشخیص لائبیریا میں ہوئی ہے جب کہ دیگر شدید متاثرہ ممالک میں گنی اور سیرا لیون شامل ہیں۔
واضح رہے کہ اقوام متحدہ کی امن فوج میں شامل پاکستانی فوج کے دستے کئی افریقی ممالک بشمول لائبیریا میں بھی تعینات ہیں۔ پاکستانی حکام کا کہنا ہے کہ مسلح افواج نے بھی اس سلسلے میں خصوصی انتظامات کیے ہیں۔
پاکستانی عہدیداروں کا کہنا ہے کہ ایبولا سے سب سے زیادہ متاثرہ ممالک سے براہ راست پروازیں پاکستان نہیں آتیں اس لیے جن ممالک سے ہو کر یہ مسافر یہاں پہنچتے ہیں وہاں سے بھی وہ اسکرینگ کے عمل سے ہو کر گزرتے ہیں۔
اگرچہ سرکاری طور یہ کہا گیا کہ تاحال پاکستان میں ایبولا وائرس سے کسی بھی شخص کے متاثر ہونے کی تصدیق نہیں ہوئی ہے لیکن اس کے باوجود حال ہی میں ملک میں ٹیلی ویژن چینلز پر اس سلسلے آگاہی اشتہاری مہم بھی چلائی جا رہی ہے۔
</doc>
<doc docid='voa_2494496' lang='urd' type='mono' source_url='https://www.urduvoa.com/a/mali-reports-first-ebola-case-23oct2014/2494496.html' term='ebola'>
افریقی ملک مالی میں ایبولا کا پہلا کیس رپورٹ
واشنگٹن —
مغربی افریقہ کے ملک مالی میں ایبولا وائرس کا پہلا کیس سامنے آگیا ہے جس نے شدت پسندی کا شکار اس افریقی ملک کے حکام کی پریشانیوں میں اضافہ کردیا ہے۔
مالی کے وزیرِ صحت عثمان کونے نے جمعرات کو سرکاری ٹی وی کو بتایا کہ ایبولا کی پہلی مریض ایک دو سالہ بچی ہے جسے پڑوسی ملک گِنی سے مالی لایا گیا تھا۔
خیال رہے کہ گِنی ایبولا سے سب سے زیادہ متاثر ہونے والے مغربی افریقہ کے تین ملکوں میں شامل ہے جہاں اب تک وائرس کے باعث لگ بھگ پونے پانچ ہزار افراد ہلاک ہوچکے ہیں۔
وائرس سے سب سے زیادہ متاثر ہونے والے دیگر دو ملکوں میں لائبیریا اور سیرا لیون شامل ہیں۔
وزیرِ صحت نے بتایا کہ بچی میں وائرس کی ابتدائی علامات کے بعد اسے مغربی شہر کائیس کے ایک اسپتال میں داخل کرایا گیا ہے۔
ان کا کہنا تھا کہ اسپتال میں بچی کو فوری طبی امداد فراہم کی گئی جس کے بعد اس کی حالت بہتر ہے۔
وزیرِ صحت کے بقول بچی کو قرنطینہ میں انتہائی نگہداشت میں رکھا گیا ہے اور اس کے علاج پر مامور عملے کو وائرس سے محفوظ رکھنے کے لیے ہر ممکن حفاظتی اقدامات کیے گئے ہیں۔
دریں اثنا امریکہ کے شہر نیویارک میں بھی ایبولا کا ایک کیس رپورٹ ہونے کا خدشہ ظاہر کیا جارہا ہے تاہم حکام نے تاحال اس کی تصدیق نہیں کی ہے۔
ذرائع ابلاغ میں آنے والی اطلاعات کے مطابق مغربی افریقہ میں خدمات انجام دے کر لوٹنے والے ایک طبی اہلکار کو تیز بخار اور متلی کی شکایت کے بعد نیویارک کے ایک اسپتال میں داخل کیا گیا ہے۔
طبی عملے کا کہنا ہے کہ یہ دونوں علامات ایبولا کی ہیں اور مریض کو انتہائی نگہداشت میں رکھا جارہا ہے۔ تاحال حکام نے مریض میں ایبولا وائرس کی موجودگی کی تصدیق نہیں کی ہے۔
امدادی تنظیم 'ڈاکٹرز ودِ آؤٹ بارڈرز' کا کہنا ہے کہ مریض ایبولا وائرس سے متاثر ہونے والے مغربی افریقی ملکوں میں خدمات انجام دے کر وطن واپس لوٹا تھا۔
تنظیم نے اپنے ایک بیان میں کہا ہے کہ نیویارک کے حکام کو طبی اہلکار کی طبیعت کی خرابی سے مطلع کیے جانے کے بعد اسے شہر کے 'بیلے ویو اسپتال' منتقل کیا گیا ہے جہاں اس کے ٹیسٹ کیے جارہے ہیں۔
</doc>
<doc docid='voa_2597610' lang='urd' type='mono' source_url='https://www.urduvoa.com/a/liberia-new-study-suggests-end-of-ebola/2597610.html' term='ebola'>
جون تک ایبولا وائرس کا خاتمہ ہو سکتا ہے: ایک مطالعاتی جائزہ
ایک نئے مطالعاتی جائزے کے مطابق اگر لائیبیریا میں اسپتالوں میں بہتر سہولتیں اور حفاظتی اقدامات جاری رہتے ہیں تو جون تک ایبولا وائرس کا خاتمہ ہو سکتا ہے۔
'پی ایل او ایس بیالوجی' نامی جریدے میں شائع ہونے والے مطالعاتی جائزے میں انفیکشن کے مقام اور علاج، اسپتالوں کی سہولتوں کا فروغ اور مردوں کو دفن کرنے کے محفوظ طریقوں جیسے معاملات کا جائزہ لیا گیا ہے۔
یونیورسٹی آف جارجیا کے اوڈم اسکول آف ایکالوجی کے پروفیسر اور اس رپورٹ کے سرکردہ مصنف جان ڈریک نے کہا ہے کہ مطالعے میں اس بات کا جائزہ لیا گیا ہے کہ اب تک اس وبا کو روکنے کے لیے کیے گئے اقدامات ایبولا وائرس کے پھیلاؤ کو روکنے میں کتنے موثر رہے ہیں۔
انہوں نے کہا کہ "ہم نے ایک کمپیوٹر ماڈل بنایا ہے اور ہمارا ابتدائی مقصد یہ تھا کہ ہم اس چیز کا جائزہ لیں کہ اس (ایبولا) کے پھیلاؤ کو روکنے کے لیے کس سطح کی مداخلت ضروری ہو گی۔ اور بالآخر ہم نے یہ بتانے کے لیے کہ اس وبا کا مستقبل کیا ہو گا ہم نے اس ماڈل کو استعمال کیا"۔
ڈریک نے کہا کہ ان کی ٹیم نے (مطالعاتی جائزے کے لیے ) عالمی ادراہ صحت اور لائیبیریا کی وزارت صحت کی طرف سے فراہم کی گئی معلومات کو استعمال کیا۔
انہوں نے کہا کہ اس کے بہتر امکانات ہیں کہ ایبولا کو اس سال کے وسط تک ختم کیا جاسکتا ہے یا کم ازکم اس کو بہت کم سطح پر لایا جا سکتا ہے۔
ڈریک نے کہا کہ "اس کے لیے وزارت صحت کی طرف سے مسلسل نگرانی اور احتیاط کی ضرورت ہو گی ا ور اس کے لیے یہ بھی ضروری ہو گا کہ لائیبیریا کے عوام مسلسل رضامندی کے ساتھ اس وبا کے خلاف کیے گئے اقدامات میں شامل رہیں"۔
عالمی ادارہ صحت (ڈبلیو ایچ او) کا کہنا ہے کہ ایبولا وائرس سے صرف لائبییریا میں تقریباً 3500 افراد ہلاک ہو چکے ہیں۔ اب تک مجموعی طور پر 8200 افراد اس وبا سے ہلاک ہو ئے جن میں سے زیادہ تر کا تعلق مغربی افریقہ سے ہے جبکہ 21,000 افراد ایبولا وائرس سے متاثر ہو چکے ہیں۔
</doc>
<doc docid='voa_2574986' lang='urd' type='mono' source_url='https://www.urduvoa.com/a/health-yearender-2014/2574986.html' term='ebola'>
سال 2014ء دنیا بھر میں صحت کے حوالے سے کیسا رہا؟
صحت کے حوالے سے بات کریں تو رواں برس کے دوران ایبولا کے باعث ہونے والی ہلاکتیں، چونکا دینے والا معاملہ تھا، جس دوران وائرس سے پھیلنے والی اس بیماری کے بارے میں دنیا بھر میں شعور بیدار کرنے کی مربوط کوششیں کی گئیں۔ یوں تو ایبولا کا زیادہ تر شکار مغربی افریقی ممالک ہوئے، جہاں عالمی ادارہ ِصحت کے اعداد و شمار کے مطابق، 19 ہزار سے زائد افراد میں اس مرض کی تشخیص کی گئی۔
مگر عالمی سطح پر ہی صحت کے حوالے سے جس دوسری خبر کو نمایاں طور پر اجاگر کیا گیا وہ پاکستان میں پولیو کے بڑھتے ہوئے کیسز کے بارے میں تھی۔ ایک ایسے وقت میں جبکہ دنیا بھر سے پولیو کا تقریباً خاتمہ ہو چکا ہے، پاکستان میں پولیو کے مریضوں کی بڑھتی تعداد یقیناً نہ صرف پاکستان بلکہ دنیا بھر کے لیے تشویش ناک صورتحال اختیار کر چکی ہے۔
2014ء میں ایبولا سے 7,000 سے زائد ہلاکتیں:
ایبولا وائرس کے بارے میں دنیا بھر میں تشویش اس وقت پیدا ہوئی جب مغربی افریقی ممالک میں ایبولا وائرس سے متاثرہ مریضوں کی تعداد میں نمایاں اضافہ نوٹ کیا گیا۔ طبی ماہرین کا کہنا ہے کہ ایبولا وائرس ابھی بھی سیرا لیون، لائبیریا اور گِنی جیسے ممالک میں تیزی سے پھیل رہا ہے، اور بظاہر اس کی سد ِباب کی کوئی سبیل دکھائی نہیں دیتی۔
ایبولا وائرس ایک مہلک مرض ہے۔ طبی ماہرین کا کہنا ہے کہ ایبولا کی علامات میں بخار، تھکاوٹ، شدید سر درد، کمزوری، قے، پیٹ میں درد اور جسم سے خون بہنا وغیرہ شامل ہیں۔ ابھی تک ایبولا سے متعلق کوئی طریقہ ِعلاج یا ویکسین نہیں دریافت کی جا سکی ہے۔
عالمی ادارہ ِصحت کے اعداد و شمار کے مطابق، رواں برس ایبولا سے متاثرہ مریضوں کی تعداد 19،497 ریکارڈ کی گئی، جبکہ 7،588 مریض اس مرض کے ہاتھوں اپنی جان گنوا بیٹھے۔
پاکستان میں پولیو کی بڑھتی تشویشناک شرح:
سال 2014ء میں دنیا بھر میں پاکستان میں پولیو کے بڑھتے ہوئے مرض اور اس کی روک تھام سے متعلق کوتاہیوں کو بھی اجاگر کیا گیا۔ عالمی اخبارات میں وقتاً فوقتاً پاکستان میں پولیو کے سامنے آنے والے نئے کیسز اور پولیو ورکرز کے قتل کو بھی نمایاں جگہ دی گئی۔
پولیو کے خاتمے سے متعلق ادارے ’پولیو ایریڈیکیشن ڈاٹ آرگ‘ پر جاری کردہ اعداد و شمار کے مطابق سال 2014ء میں دنیا بھر میں پولیو کے کل 324 کیسز رپورٹ ہوئے۔ پاکستان میں 4 دسمبر 2014ء تک پولیو کے کل 291 کیسز ریکارڈ کیے گئے۔
ماہرین کے مطابق، پاکستان میں پولیو کا مرض زیادہ تر خیبر پختونخواہ میں پایا جاتا ہے اور رواں برس پاکستان میں پولیو کے سامنے آنے والے کیسز میں اکثریت فاٹا کے علاقے سے ہے۔
رواں برس ہی مئی میں عالمی ادارہ ِصحت نے پاکستان میں پولیو کے معاملے کو ’عالمی سطح پر تشویش‘ کا موجب قرار دیا اور پاکستان سمیت کیمرون اور شام پر سفری پابندیوں کی سفارش کی تھی اور کہا تھا کہ ان ممالک سے پولیو کا وائرس دنیا کے دیگر ممالک میں منتقل ہو رہا ہے۔
یکم جون 2014ء سے پاکستان سے بیرون ِملک سفر کرنے والے تمام مسافروں کے لیے پولیو کی ویکسینیشن کا کارڈ پیش کرنا لازمی قرار دیا گیا۔ اس زمرے میں بچے، بالغ، خواتین اور بزرگ بھی شامل تھے۔
عالمی ادارہ ِصحت نے پاکستان میں پائے جانے والے پولیو وائرس کی شام، اسرائیل اور مصر میں موجودگی کے انکشاف کے بعد عالمی ادارہ ِصحت نے حکومت ِپاکستان کو پولیو وائرس کے پھیلاؤ کی روک تھام کے لیے موثر اقدامات کرنے پر بھی زور دیا۔
2030 ء تک دنیا سے ایڈز کا خاتمہ ممکن، اقوام متحدہ:
سال ِرواں میں یکم دسمبر کو دنیا بھر میں ایڈز کا عالمی دن منایا گیا۔ اقوام ِ متحدہ کے یو این ایڈز پروگرام کے مطابق، 2030ء تک دنیا سے ایڈز کے خاتمے کا ہدف مقرر کیا گیا ہے۔ ایڈز سے متعلق ایک عالمی گروپ کا کہنا ہے کہ 2030ء تک یہ ہدف پورا کرنے کے لیے نہ صرف ٹھوس پلان کی ضرورت ہے، بلکہ درست سمت میں عملی اقدامات اٹھانا بھی ناگزیر ہے۔
موٹاپے پر عالمی تشویش، ذیابیطس، دل کے امراض اور ہائی بلڈ پریشر کے مریضوں کی شرح میں تشویشناک اضافہ:
عالمی ادارہ ِصحت کے مطابق، 1980ء کے بعد سے دنیا بھر میں موٹاپے کے شکار افراد کی تعداد میں تقریباً دو گنا اضافہ ہوا۔ 2008ء میں دنیا بھر میں 20 برس یا اس سے زائد عمر کے 1.4 ارب افراد موٹاپے کا شکار تھے۔
طبی ماہرین کا کہنا ہے کہ فربہی کے باعث انسان کو ذیابیطس، دل کے امراض اور بلڈ پریشر سمیت دیگر کئی عوارض لاحق ہونے کا خطرہ ہوتا ہے۔ اسی لیے ماہرین تجویز کرتے ہیں کہ موٹاپے کے شکار افراد کے لیے آگاہی کو ضروری قرار دیا جائے اور روز مرہ کی خوراک میں جنک فوڈ اور دیگر چکنی غذاؤں سے اجتناب کرنے کی تلقین کی جائے۔
</doc>
<doc docid='voa_2567737' lang='urd' type='mono' source_url='https://www.urduvoa.com/a/turnout-low-for-liberian-election-amid-ebola-fear/2567737.html' term='ebola'>
لائبیریا: انتخابات میں ووٹروں کی شرکت 'خاصی کم'
مغربی افریقہ کے ایبولا وائرس سے متاثرہ ملک لائبیریا میں سینیٹ کے انتخابات میں لوگوں کی قابل ذکر حد تک کم تعداد ووٹ ڈالنے کے لیے نکلی جب کہ ہفتہ کو پولنگ کے موقع پر طبی کارکن بھی پولنگ اسٹیشنوں پر موجود رہے۔
عہدیداروں نے ووٹنگ کے لیے آنے والوں کے لیے یہ لازمی قرار دیا تھا کہ وہ عمارتو ں کے اندر داخل ہونے سے پہلے اپنے ہاتھ اچھی طرح دھو کر آئیں، ان کا بخار چیک کیا جائے گا اور پھر ہر ووٹر دوسروں سے ایک میڑ کے فاصلے پر کھڑا ہو گا۔
ناقدین نے اس بارے میں سوال اٹھائیں ہیں کہ ایبولا کے خطرے کے پیش نظر کیا انتخابات محفوظ طریقے سے منعقد کیے جا سکتے ہیں۔
عالمی ادارہ صحت یہ کہہ چکا ہے کہ اس وبا سے شدید متاثر ہونے والے تین ملکوں لائبیریا، گنی، سیرالیون میں 7400 ,سے زائد افراد ہلاک ہو چکے ہیں۔ سب سے زیادہ ہلاکتیں یعنی تین ہزار تین سو، لائبیریا میں ہوئیں اگرچہ وہاں نئے سامنے آنے والے کیسوں کی تعداد کم ہورہی ہے۔
اُن تین ملکوں میں اب ایبولا سے متاثر ہونے والوں کی تعداد 19,031 ہو گئی ہے۔
لائبیریا میں 15 سینیٹروں کو منتخب کرنے لیے بیس لاکھ سے بھی کم اہل ووٹر تھے اور یہاں ہر کاؤنٹی سے ایک سینیٹر کو منختب ہونا ہے۔
عہدیداروں کا کہنا ہے کہ سرکاری نتائج اتوار تک سامنے آ سکتے ہیں۔
دوسری طرف اقوام متحدہ کے سیکرٹری جنرل، بان کی مون ایبولا سے نمٹنے کی کوششیں کرنے والے تین افریقی ممالک کا دورہ مکمل کر رہے ہیں۔
ہفتے کو گنی میں، اُنھوں نے صدر اَلفا کونڈے اور وائرس سے متاثر ہونے والے افراد کی دیکھ بھال کرنے والے کچھ طبی کارکنوں سے ملاقات کی۔ اس کے بعد وہ وہ مالی کے درالحکومت باماکو کے لیے روانہ ہو گئے۔
اس دورے کے دوران بان کی مون نے اس امید کا اظہار کیا کہ ایبولا کو روکا جا سکتا ہے تاہم انہو ں نے تمام مغربی افریقی ممالک پر زور دیا کہ وہ وائرس کے خلاف چوکس رہیں۔
</doc>
<doc docid='voa_2989918' lang='urd' type='mono' source_url='https://www.urduvoa.com/a/google-science-fair/2989918.html' term='ebola'>
گوگل سائنس میلہ جیتنے والی طالبہ اولیویا
لندن —
اس برس کا گوگل سائنس میلہ جیتنے والی امریکی طالبہ اولیویا ہلائیزی ایک عام 17 سالہ لڑکی نہیں ہے، اس نے ایبولا وائرس کی تشخیص کے لیے ایک انتہائی سستا اور پورٹیبل ٹیسٹ ڈیزائن تیار کیا ہے۔
جس سے ممکنہ طور پرخطرناک اور مہلک انفیکشن ایبولا کے پھیلاؤ کو محدود کرنےمیں مدد مل سکتی ہے۔
امریکہ میں گرین وچ کنیکٹیکٹ ہائی اسکول کی جونئیر طالبہ اولیویا ایک ایسا ٹیسٹ ڈیزائن ایجاد کرنے میں کامیاب ہو گئی ہے،جس کی بدولت تھوک میں ایبولا وائرس کا پتہ لگانے میں صرف 30 منٹ لگیں گے ۔
گوگل سائنس میلہ 2015 کی انعامی تقریب کیلی فورنیا میں گوگل کے صدر دفتر ماونٹین ویو میں منعقد ہوئی، جہاں 22 فائنلسٹ کی موجودگی میں اولیویا نے پہلےانعام وصول کیا۔
گوگل کے پانچویں سالانہ میلے میں اولیویا نے ناصرف 'گوگل گرینڈ پرائز' وصول کیا بلکہ اعلی تعلیم کے لیے گوگل کی طرف سے 50 ہزار ڈالر کا انعامی وظیفہ بھی حاصل کیا ہے۔
گوگل کا سائنسی میلہ اصل میں نئی نسل کے سائنس دان، موجد اور ماہرین کے درمیان ایک مقابلہ ہے، جس میں 13 سے 18برس کے نوجوانوں کو حصہ لینے کے لیے مدعو کیا جاتا ہے۔
ہر سال دنیا بھر سے ہزاروں طلبہ مقابلے میں اپنے سائنسی منصوبے بھیجتے ہیں،جن میں سے بعض کو فائنل مقابلے کے لیے منتخب کیا جاتا ہے۔
اولیویا نے اپنے منصوبے کی وضاحت میں لکھا کہ ایبولا کی موجودہ تشخیص کے عمل کے ساتھ بہت سے مسئلے ہیں۔ اس طریقے سے ایبولا وائرس کا پتہ لگانے کے لیے لگ بھگ 12 گھنٹے درکار ہوتے اس کے لیے پیچیدہ اوزار اور کمیکلز کے لیے ریفریجریٹر کی ضرورت ہوتی ہے اس کے علاوہ لاگت بھی کم ازکم ایک ہزار ڈالر آتی ہے۔
اس کے برعکس نیا طریقہ کار سستا، تیز رفتار اور دیرپا ہے،جس کی مدد سے تقریبا 25 ڈالر میں صرف تیس منٹ کے اندر اندر ٹیسٹ کے درست نتائج حاصل کئے جاسکتے ہیں ۔
سب سے اہم بات یہ ہے کہ اس ٹیسٹ کےذریعے مریض میں علامات یا انفیکشن ظاہر ہونے سے پہلے ہی ایبولا کا پتا لگایا جاسکتا ہے اور کسی مریض میں انفیکشن پھیلنے یا متعدی بننے سے قبل ہی اس کا تیز رفتار علاج کرنا ممکن ہو سکتا ہے ۔
اولیویا کے ڈیزائن کردہ ٹیسٹ کا طریقہ کار نہایت آسان ہے، جس کے لیے ریفریجریٹر کی ضرورت نہیں یہ ڈیوائس رنگ کی تبدیلی کی بنیاد پر وائرس میں سے ایک پروٹین کا پتہ لگاتی ہے ۔
اولیویا نے اگرچہ حقیقی مریضوں یا وائرس میں پر اس ایجاد کی جانچ نہیں کی ہے لیکن اس نے ظاہر کیا کہ ایک سلک پر مشتمل خصوصی جانچ کے کارڈ پر مریضوں کے تھوک کےنمونے ڈالنے سے ،کارڈ کے اجزاء یا ری ایجنٹس، ردعمل کا اظہار کرتا ہے ،اگر ایبولا اینٹی جینز موجود ہے ۔
اولیویا نے سی این بی سی نیوز سے ایک انٹرویو میں کہا کہ انھوں نے پچھلے سال ایبولا کےباعث ہونے والی ہلاکتوں کے بارے میں مضامین پڑھنے کے بعد اس منصوبے پر کام کرنے کا فیصلہ کیا تھا ۔
انھوں نے کہا کہ وہ متعدی امراض کے پچیدہ مسئلے کا آسان حل چاہتی تھی، اسی لیے انھوں نے اس وبائی مرض کی روک تھام کے طریقوں کی تلاش پر کام کیا ۔
اولیویا نے کہا کہ ہمیں عالمی صحت، ماحول اور دنیا کے لیےخطرہ بننے والے چیلنجوں کا جواب تلاش کرنے کے لیے مل کر کام کرنا ہوگا ۔
اولیویا ہلائیزئی اسکالر شپ سے اپنی یونیورسٹی کی تعلیم مکمل کرنا چاہتی ہے اور اس کے بعد عالمی صحت کی تنظیموں جیسے ڈاکٹرز ودآوٹ بارڈرز میں کام کرنے کا اراداہ رکھتی ہے۔
اولیویا نے کہا کہ میں ابھی سے اپنے مستقبل کے بارے میں بہت پرجوش ہیں۔
ماہرین کا کہنا ہےکہ ایبولا وائرس کی جلد تشخیص اس مہلک مرض کے پھیلاؤ روکنے میں معاون ثابت ہو سکتی ہے,جبکہ نوے فیصد سے زیادہ متاثرین ابتدائی تشخیص اور طبی مداخلت سے قبل ہی مر جاتے ہیں۔
عالمی ادارہ صحت کے مطابق سب سے پہلے یہ بیماری وسطی اور مغربی افریقہ کے دور دراز دیہاتوں میں آئی۔ یہ وائرس جانوروں سے انسانوں میں منتقل ہوتا ہے ۔1974 میں یہ مرض سب سے پہلے کانگو اور سوڈان میں رپورٹ ہوا تھا.
اس بیماری کا نام دریائے ایبولا سے موسوم ہے ۔
2014میں افریقی ملک لائبریا میں اس کی وباء پھوٹی تھی جہاں اس مرض کی ویکسین کی عدم موجودگی نے ہزاروں لوگوں کی جانیں لی لی تھیں ۔
</doc>
<doc docid='voa_2479041' lang='urd' type='mono' source_url='https://www.urduvoa.com/a/ebola-worst-outbreak-since-aids/2479041.html' term='ebola'>
ایبولا، ایڈز کے بعد پھوٹنے والی سب سے بڑی وبا: امریکی عہدیدار
امریکی محکمہ صحت کے اعلیٰ ترین عہدیدار نے کہا ہے کہ ایچ آئی وی، ایڈز کے وبا پھوٹنے کے بعد ایبولا دنیا میں صحت کا سب سے بڑا بحران ہے۔
امریکہ کے سنٹر فار ڈزیز کے سربراہ ڈاکٹر تھامس فریڈن نے واشنگٹن میں ایبولا وائرس سے متعلق ورلڈ بینک میں ہونے والے اجلاس سے خطاب میں پیش گوئی کہ ایبولا کے خاتمے کی لڑائی ایک لمبے عرصے تک رہے گی کیونکہ اس کا وائرس تبدیل ہوتا رہتا ہے۔
ان کا کہنا تھا کہ ایڈز کو بھی اسی طرح وبائی شکل میں پھوٹتے دیکھا گیا تھا اور عالمی برادری کو اپنی کوششیں تیز کرنا ہوں گی تاکہ ایبولا ایڈز جیسی صورتحال پیدا نہ کر سکے۔
ایبولا وائرس نے مغربی افریقہ کے تین ملکوں میں وبائی شکل اختیار کر لی تھی اور اس بیماری سے اب تک تین ہزار سے زائد افراد ہلاک ہوچکے ہیں۔
دریں اثناء ایبولا سے متعلق امریکہ میں تشویش بڑھتی جارہی ہے اور بعض قانون سازوں نے مطالبہ کیا ہے کہ حکومت مغربی افریقی ممالک سے آنے والوں پر پابندی عائد کرے۔
صحت سے متعلق کابینہ کی سیکرٹری سیلویا برویل کا کہنا تھا کہ "قوم خوفزدہ ہے اور لوگ اس بیماری سے خوفزدہ ہیں۔"
اس بیان سے ایک روز قبل ہی امریکہ میں ایبولا وائرس سے متاثر ہونے والا پہلا مریض موت کا شکار ہوا تھا۔
ٹیکساس کے اسپتال میں زیر علاج تھامس ایرک ڈنکن لائبیریا کا شہری تھا اور وہ امریکہ میں اپنے خاندان والوں سے ملنے آیا ہوا تھا۔
</doc>
<doc docid='voa_5064283' lang='urd' type='mono' source_url='https://www.urduvoa.com/a/uganda-9-year-old-girl-from-congo-dies-of-ebola/5064283.html' term='ebola'>
یوگنڈا: ایبولا وائرس سے ایک اور ہلاکت، کیسز کی تعداد 3000 تک پہنچ گئی
ویب ڈیسک —
افریقی ملک یوگنڈا میں ایبولا کے مرض میں مبتلا ایک 9 سالہ لڑکی ہلاک ہو گئی جس کے بعد گزشتہ سال اگست میں پھوٹنے والے اس وبائی مرض سے ہلاکتوں کی تعداد 2 ہزار تک پہنچ گئی ہے۔
یوگنڈا کے حکام کا کہنا ہے کہ لڑکی کا تعلق پڑوسی ملک کانگو سے تھا جو اپنے والد کے ہمراہ سرحد عبور کرکے یوگنڈا پہنچی تھی۔
خبر رساں ادارے اے پی نے یوگنڈا کی وزارت صحت کے حوالے سے بتایا کہ لڑکی کا ایبولا ٹیسٹ مثبت آیا تھا جس کے بعد سے اسے تنہائی میں رکھا جا رہا تھا۔
عالمی ادارہ صحت کا کہنا ہے کہ ایبولا کی وبا سے متاثرہ افراد کی تعداد تین ہزار تک پہنچ گئی ہے۔
اس کیس کے سامنے آنے کے بعد ان خبروں کو تقویت مل رہی ہے کہ یوگنڈا اور روانڈا میں ایبولا سرحد پار سے منتقل ہو رہا ہے۔ خطے میں واقع سرحدی علاقے غیر محفوظ ہیں اور متعدد افراد رات کے وقت سرحد عبور کر کے ایک ملک سے دوسرے ملک منتقل ہو جاتے ہیں۔
دو ماہ قبل جون میں بھی ایک اسی قسم کا واقعہ پیش آیا تھا جس میں وائرس سے متاثرہ کانگو کا ایک خاندان یوگنڈا میں داخل ہوا تھا۔ کنبے کے دو افراد میں ایبولا وائرس کی تصدیق ہوئی تھی جس کے سبب وہ ہلاک ہو گئے تھے۔
سنہ 2000 کے بعد سے یوگنڈا میں ایبولا وائرس کے متعدد کیس سامنے آ چکے ہیں۔ حکام کے مطابق اس سے قبل کانگو سے تعلق رکھنے والے 4 افراد کو مرض سے بچانے کے لئے کانگو واپس لا کر ویکسین دی گئی تھی۔
مشرقی کانگو میں سنہ 2000 سے اب تک تقریباً 2000 افراد ایبولا وائرس سے ہلاک ہو چکے ہیں۔ عالمی ادارہ صحت کے مطابق ہر ہفتے اوسطاً 80 افراد اس وائرس کا شکار ہو رہے ہیں۔
ایبولا کا مرض ایبولا وائرس سے متاثرہ شخص کے جسم سے نکلنے والے رقیق مادوں مثلاً پسینہ اور پیشاب وغیرہ سے ایک فرد سے دوسرے فرد میں منتقل ہوتا ہے۔
مثال کے طور پر اگر کوئی صحت مند فرد ایبولا سے متاثرہ شخص سے ہاتھ ملاتا ہے اور اس دوران اس کا پسینہ صحت مند شخص کے جسم میں پہنچ کر اسے بھی بیمار کر دیتا ہے۔
مشرقی کانگو میں ایبولا سے متاثرہ 2 لاکھ سے زیادہ افراد کو ویکسین دی جاچکی ہے جب کہ مرض سے آگاہی اور اس سے بچنے کے لیے مہم بھی سرگرمی سے جاری ہے۔
ایبولا کا وائرس دنیا میں موجود چند خطرناک ترین متعدی بیماریوں میں سے ایک ہے جسے 'ہیموریج فیورز' (گردن توڑ بخار) کی ایک قسم بتایا جاتا ہے۔
ایبولا سے مرنے والے افراد کی لاشیں بھی مرض کو پھیلانے کا سبب بنتی ہیں جس کے باعث ان میتوں کی تدفین صرف حفاظتی لباس پہنے ہوئے امدادی اہلکار ہی کرتے ہیں۔
</doc>
<doc docid='voa_2494678' lang='urd' type='mono' source_url='https://www.urduvoa.com/a/newyork-doctor-tests-positive-for-ebola/2494678.html' term='ebola'>
نیویارک میں ڈاکٹر میں ایبولا وائرس کی تصدیق
مغربی افریقہ کے ملک گنی میں ایبولا سے متاثرہ مریضوں کی دیکھ بھال کر کے حال ہی میں امریکہ واپس آنے والے ایک ڈاکٹر میں ایبولا وائرس کی تصدیق ہوئی ہے۔
جمعرات کو نیویارک کے میئر بل ڈی بلاسیو نے ایک پریس کانفرنس میں ڈاکٹر میں ایبولا وائرس کی تصدیق کرتے ہوئے کہا کہ خطرے کی کوئی بات نہیں ہے اور متاثرہ ڈاکٹر کو دوسرے مریضوں سے علیحدہ کر کے نگہداشت کی جا رہی ہے۔
بیلے ویو اسپتال کے عہدیداروں کے مطابق ڈاکٹر کریگ سپینسر کے ابتدائی تجزیے میں ایبولا وائرس کی تصدیق ہوئی ہے۔ مزید تصدیق کے لیے امریکی مرکز برائے انسداد امراض طبی تجزیہ کرے گا۔
اس سے قبل بتایا گیا تھا کہ طبی امداد کی تنظیم 'ڈاکٹرز ودِ آؤٹ بارڈرز' کے زیر انتظام گنی میں خدمات انجام دینے والے ڈاکٹر کو تیز بخار اور متلی کی شکایت ہے اور یہ دونوں ایبولا سے متاثر ہونے کی علامات ہیں۔
حکام اب ان افراد کی کھوج لگا رہے ہیں جو سپینسر کے ساتھ رابطے میں رہے۔ اگر ڈاکٹر میں ایبولا وائرس حتمی تشخیص ہو جاتی ہے تو یہ امریکہ میں چوتھا اور نیویارک میں ایبولا وائرس کا پہلا کیس ہوگا۔
جمعرات ہی کو مغربی افریقی ملک مالی میں بھی ایبولا کا پہلا کیس رپورٹ ہوا۔ حکام کے مطابق دو سالہ متاثرہ بچی کو پڑوسی ملک گنی سے مالی کے اسپتال لایا گیا۔
ایبولا وائرس سے اب تک مغربی افریقہ کے تین ملک لائبیریا، گنی اور سیرالیون سب سے زیادہ متاثر ہوئے ہیں اور اب تک اس وائرس سے متاثر ہو کر مرنے والے 4900 میں سے اکثریت کا تعلق بھی ان ہی ملکوں سے ہے۔
مرنے والوں میں امریکہ اور اسپین کے شہری بھی شامل ہیں۔ اس وائرس سے متاثرہ افراد کی تعداد لگ بھگ دس ہزار کے قریب بتائی جا رہی ہے۔
</doc>
<doc docid='voa_2543097' lang='urd' type='mono' source_url='https://www.urduvoa.com/a/suspected-patient-of-ebola-virus-in-karachi-02dec2014/2543097.html' term='ebola'>
کراچی: 'ایبولا' کے مشتبہ مریض کی نگہداشت جاری
کراچی —
مختلف ممالک میں 'ایبولا' وائرس کے مریضوں میں اضافے کے بعد پاکستان میں بھی ایبولا کے مشتبہ مریض کی آمد پر ملک میں وائرس کے داخلے کا خطرہ منڈلا رہا ہے۔
پاکستان کے شہر کراچی کے علاقے ملیر کے رہائشی 45 سالہ ہارون کو 'ایبولا' وائرس کا ملک کا پہلا مشتبہ مریض بتایا جارہا ہے۔
ہارون چند روز قبل ہی لائیبریا سے وطن واپس پہنچا ہے۔ کراچی ایئرپورٹ پر تیز بخار کی علامت ظاہر ہونے کے باعث صوبائی حکومت کے محکمہ صحت کو خدشہ ہے کہ کہیں وہ 'ایبولا' کا شکار نہ ہو۔
مریض کو نگہداشت کے لیے اسے جناح اسپتال کے قرنطینہ وارڈ منتقل کردیا گیا ہے۔
جناح اسپتال کی ایمرجنسی وارڈ کی سربراہ سیمی جمالی نے 'وائس آف امریکہ' کو بتایا ہے کہ "محمد ہارون نامی مریض کا باقاعدہ چیک اپ کیا گیا ہے جس میں ہم نے دیکھا ہے کہ اب مریض کی حالت بہتر ہے اور اس کا بخار اتر گیا ہے۔ مریض نے پورا دن اچھی طرح بات چیت بھی کی ہے۔"
سیمی جمالی نے مزید بتایا کہ عالمی ادارۂ صحت کی ٹیم کی آمد کے بعد مریض کے خون کے نمونے لے لیے گئے ہیں اور جب تک ٹیسٹ رپورٹ نہیں آجاتی مریض کو ڈسچارج نہیں کیا جائے گا۔
اطلاعات کے مطابق 45 سالہ محمد ہارون لائبیریا میں ملازمت کرتا ہے جہاں سے واپسی پر تیز بخار کی حالت میں اسے جناح اسپتال منتقل کیاگیا تھا ۔
مشتبہ مریض کے خون کے نمونوں کو 'ایبولا' کے ٹیسٹ کیلئے قاہرہ بھیج دیا گیا یے۔
دریں اثنا مشتبہ مریض کے سامنے آنے بعد سندھ کے صوبائی سیکرٹری صحت اقبال درانی کی زیر صدارت ایبولا اسٹیئرنگ کمیٹی کا اجلاس ہوا ہے جس میں کراچی میں مختلف وائرس کا شکار ہونے والے افراد کی تشخیص کے لیے محکمہ صحت کے تحت ایک تشخیصی لیبارٹری قائم کرنے کی منظوری دی گئی ہے۔
</doc>
<doc docid='voa_2491648' lang='urd' type='mono' source_url='https://www.urduvoa.com/a/new-screening-for-ebola-21oct2014/2491648.html' term='ebola'>
امریکہ: ایبولا اسکریننگ کا دائرہ 5 ہوائی اڈوں تک بڑھا دیا گیا
واشنگٹن —
وائٹ ہاؤس کے ترجمان جوش ارنیسٹ نے کہا ہے کہ ایبولا کی مہلک بیماری کی اسکریننگ کو یقینی بنانے کے لیے محکمہ ٴ ہوم لینڈ سکیورٹی نے طے کیا ہے کہ بدھ سے مغربی افریقہ کے تینوں ملکوں سے امریکہ آمد پر تمام کے تمام مسافروں کی ملک کےپانچ ہوائی اڈوں پرمکمل اسکریننگ ہوگی۔
ان پانچ ایئرپورٹ میں نیویارک کا ’کنیڈی ایئرپورٹ‘، نیوآرک لبرٹی، واشنگٹن کا’ ڈلیس‘، شکاگو کا ’اوٴہیر‘ اور ایٹلانٹا کا ’ہارٹس فیلڈ جیکسن‘ کا ہوائی اڈا شامل ہیں۔
منگل کو پریس بریفنگ کے دوران وائٹ ہاؤس کے ترجمان نے کہا کہ ایبولا کے خطرے کے پیش نظر امریکہ سفری پابندیاں لگانے کے حق میں نہیں ہے۔
اُن کا کہنا تھا کہ سفری پابندی لگائے جانے کی صورت میں بیرون ملک سے امریکہ آنے کے خواہش مند افراد بیماری کی علامات چھپانے یا اسکریننگ سے بچنے کے حربے ڈھونڈ لیں گے جِن کا شمار کرنا، اسکریننگ سے گزارنا، یا اُن کی تشخیص کرنا ایک مشکل مرحلہ ہو جائے گا۔
تاہم اُنھوں نے بتایا کہ صدر براک اوباما اِس بات پر رضامند ہیں کہ ضروری نوعیت کی ’اضافی سفری قدغنیں‘ لگائے جانے سے متعلق غور کیا جاسکتا ہے۔
بقول اُن کے صدر اوباما کا کہنا ہے کہ اِن مجورہ نئے ضابطوں کے نتیجے میں امریکیوں کی صحت کی حفاظت کو یقینی بنایا جا سکے گا۔
دریں اثنا محکمہٴ خارجہ کی معاون ترجمان میری ہارف نے کہا ہے کہ ایبولا زدہ مغربی افریقی ملکوں سے روزانہ 150 کے قریب مسافر امریکہ آتے ہیں۔
اس سے قبل منگل کو محکمہٴ ہوم لینڈ سکیورٹی کے اعلان میں کہا گیا تھا کہ بدھ کے روز سے ملک کے پانچ ہوائی اڈوں پر مغربی افریقہ سے آنے والے تمام کے تمام مسافروں کی اسکریننگ کی جائے گی۔
ہوم لینڈ سکیورٹی کے وزیر جے جانسن نے کہا ہے کہ نہ صرف ہوائی اڈوں پر بلکہ متاثرہ ملکوں سے امریکی بندگاہوں پر آنے والے مسافروں کی بھی اسکریننگ کی جائے گی۔
اسکریننگ کے کام میں ’سینٹرز فور ڈیزیز کنٹرول اینڈ پریونشن‘ کا عملہ بھی مدد کرے گا۔
</doc>
<doc docid='voa_2452414' lang='urd' type='mono' source_url='https://www.urduvoa.com/a/obama-announced-troops-for-west-africa-/2452414.html' term='ebola'>
ایبولا کے خطرے سے نمٹنے کے لیے امریکی فوجی بھیجنے کا اعلان
امریکہ کے صدر براک اوباما نے اعلان کیا ہے کہ ایبولا وائرس کے عالمی خطرے سے نمٹنے کی عالمی کوششوں کے قیادت کے لیے مغربی افریقہ میں ہزاروں امریکی فوجی بھیجے جائیں گے۔
"اس وبا کے تناظر میں دنیا ہماری طرف، امریکہ کی طرف دیکھ رہ ہے اور ہم یہ ذمہ داری نبھانے کے لیے ہم تیار ہیں، اس سے نمٹنے کی جو صلاحیت درکار ہے وہ صرف امریکہ ہے پاس اور ہم اس کی قیادت کے لیے تیار ہیں اور اس کے لیے جس طرح کے وسائل چاہیئں انھیں بھی صرف امریکہ ہی متحرک کر سکتا ہے۔"
اٹلانٹا میں امراض سے بچاو اور کنٹرول کے سنٹر میں صدر اوباما کا یہ اعلان ایک ایسے وقت سامنے آیا ہے جب کہ ایبولا سے گنی، سیرالیون، لائبیریا، نائیجیریا اور سینیگال میں پانچ ہزار سے زائد سے افراد متاثر ہو چکے ہیں۔
اب تک اس وائرس سے ہونے والی 2500 ہلاکتوں میں سے نصف صرف لائبیریا میں ہوئیں اور یہ اس وائرس سے سب سے زیادہ متاثر ہوا۔
امریکی منصوبے کے مطابق تین ہزار فوجی لائبیریا کے دارالحکومت مونروویا بھیجے جائیں گے جہاں وہ امدادی اشیاء اور اہلکاروں کی نقل و حرکت میں مدد فراہم کریں گے۔
امریکی فورسز 17 طبی مراکز قائم کریں گی جن میں ہر ایک 100 بستروں پر مشتمل ہوگا اور یہاں متاثرہ مریضوں کا علاج کیا جائے گا۔ امریکی مشن ہر ہفتے پانچ سو طبی اہلکاروں کو تربیت دینے کے لیے بھی ایک مرکز قائم کرے گا۔
صدر اوباما کا کہنا تھا کہ " ان ملکوں میں پہلے ہی صحت عامہ کا کمزور نظام تباہ ہونے کے قریب ہے۔ مریض گلیوں میں مر رہے ہیں۔۔۔یہ ایک تلخ سچائی ہے کہ مغربی افریقہ میں ایبولا وائرس کی وبا ایسی ہے جو ہم نے اس سے پہلے نہیں دیکھی۔ یہ قابو سے باہر ہو رہی ہے، صورتحال مزید خراب ہو رہی ہے اور یہ تیزی سے پھیل رہی ہے۔"
انھوں نے متنبہ کیا کہ اگر وبا کو روکا نہ گیا تو اس سے لاکھوں لوگ متاثر ہوسکتے ہیں۔
امریکہ کے ادارہ برائے بین الاقوامی ترقی "یو ایس ایڈ" بھی لوگوں کو اس وائرس سے بچاو کے لیے حفاظتی کٹیں اور تربیت فراہم کرے گا۔ ابتدائی طور پر لائبیریا میں چار لاکھ ایسے افراد کو یہ سہولت دی جائے جو جن کے اس وائرس سے متاثرہ ہونے کا سب سے زیادہ خطرہ ہے اور پھر اس کے بعد یہ اقدام پورے ملک اور پھر خطے میں کیا جائے گا۔
</doc>
<doc docid='voa_2608761' lang='urd' type='mono' source_url='https://www.urduvoa.com/a/gates-foundation-sees-big-jump-for-poor-in-next-15-years/2608761.html' term='ebola'>
آئندہ 15 سالوں میں غربت میں کمی ہو گی: گیٹس فاؤنڈیشن
دنیا کی ایک بڑی غیر سرکاری فلاحی تنظیم 'گیٹس فاؤنڈیشن' کا کہنا ہے کہ آئندہ 15 سالوں میں دنیا میں غربت میں شرح میں اس حد تک کمی ہو جائے گی جو کہ اس سے پہلے تاریخ میں کبھی نہیں دیکھی گئی۔
یہ انکشاف گیٹس فاؤنڈیشن کے روح رواں بل اور ملینڈا گیٹس نے ایک خط میں اپنی تنظیم کے آئندہ کے لائحہ عمل کا خاکہ جاری کرتے ہوئے کیا۔
انھوں نے یہ توقع بھی ظاہر کی کہ آئندہ 15 سالوں میں پولیو سمیت تین دیگر بیماریوں کا بھی دنیا سے خاتمہ ہو جائے گا۔
ان کا کہنا تھا کہ افریقہ میں گزشتہ چھ ماہ میں پولیو کا ایک کیس بھی سامنے نہیں آیا جب کہ اس وائرس کے سب سے زیادہ کیسز پاکستان میں رپورٹ ہوئے ہیں۔
ان کے بقول پاکستانی کی حکومت نے "یہ جانتے ہوئے کہ وہ ہی (پولیو وائرس سے سب زیادہ متاثر ہونے والا ملک) ہے اور ساری توجہ ان پر ہے، پولیو کے خلاف کوششوں کو مزید تیز کیا ہے۔"
42 ارب ڈالرز کی گیٹس فاؤنڈیشن کے مطابق افریقہ آئندہ 15 سالوں میں خوراک کے معاملے میں خودکفیل ہوجائے گا۔
گیٹس فاؤنڈیشن ملیریا کے خاتمے کے لیے بھی کام کر رہی ہے لیکن اس کا کہنا ہے کہ اس بیماری پر 15 سالوں میں بھی پوری طرح قابو پانے کا ہدف حاصل کرنا ممکن دکھائی نہیں دیتا۔
بل اور ملینڈا گیٹس سوئٹزرلینڈ میں عالمی اقتصادی فورم میں بھی شرکت کر رہے ہیں جہاں وہ مختلف ملکوں کے رہنماؤں سے ملاقاتوں میں مشترکہ کوششوں پر تبادلہ خیال کریں گے۔
ملینڈا گیٹس کا کہنا ہے کہ ایبولا وائرس سے آٹھ ہزار سے زائد افراد ہلاک ہوئے اور "میرا خیال ہے کہ ایبولا کی وبا سے سب سے بڑا سبق یہی ملتا ہے کہ ہمیں بنیادی مراکز صحت کے شعبے میں سرمایہ کاری کرنے کی ضرورت ہے۔"
ان کا کہنا تھا کہ اگر ایسے مراکز مغربی افریقہ میں بہتر طور پر کام کر رہے ہوتے تو اس وبا کو پھیلنے سے زیادہ جلدی روکا جا سکتا تھا۔
گیٹس فاؤنڈیشن نے گزشتہ سال مغربی افریقہ میں ایبولا سے نمٹنے کے لیے ہنگامی امداد کے طور پر پانچ کروڑ ڈالرز دینے کا اعلان بھی کیا تھا۔
</doc>
<doc docid='voa_2435855' lang='urd' type='mono' source_url='https://www.urduvoa.com/a/ebola-kills-31-in-drc-threatens-food-security-in-w-africa/2435855.html' term='ebola'>
کانگو میں ’ایبولا‘ سے 31 ہلاک
واشنگٹن —
کانگو میں ’ایبولا‘ کی وبا پھوٹنے سے وہاں پر اب تک اس بیماری کے ہاتھوں 31 ہلاکتیں ہو چکی ہیں۔
کانگو کے وزیر ِصحت فیلکس کابانگے نمبی کا کہنا ہے کہ اب تک کانگو میں ایبولا سے 53 افراد کے متاثر ہونے کا شبہ ظاہر کیا جا رہا ہے۔
واضح رہے کہ مغربی افریقہ میں رواں برس ایبولا کے مرض سے ڈیڑھ ہزار افراد ہلاک ہو گئے تھے۔
اقوام ِمتحدہ کا کہنا ہے کہ ایبولا کی وباٴ سے فصلوں کو نقصان پہنچنے کا اندیشہ ہے، جبکہ مقامی طور پر خوراک کی قیمتوں میں بھی بے تحاشا اضافہ نوٹ کیا گیا ہے۔
اقوام ِمتحدہ کے محکمہٴخوراک و زراعت نے منگل کے روز لائبیریا، گنی اور دیگر تین ممالک کے خلاف ایبولا کی وباٴ پھوٹنے کا الرٹ جاری کیا ہے۔
</doc>
<doc docid='voa_2607901' lang='urd' type='mono' source_url='https://www.urduvoa.com/a/un-african-countries-vital-in-fight-against-ebola/2607901.html' term='ebola'>
افریقی ممالک نے ایبولا کے خلاف اہم اقدامات اٹھائے: اقوام ِمتحدہ
واشنگٹن —
اقوام ِمتحدہ کے ایبولا کے خلاف قائم کے گئے ایمرجنسی مشن کی ایک رپورٹ کے مطابق، افریقی ممالک نے ایبولا کے خلاف لڑائی کے لیے خاطرخواہ اور اہم اقدامات اٹھائے ہیں۔
ایبولا ایمرجنسی مشن کے مطابق، ان اقدامات میں ایبولا کے مرض کے لیے ادویات اور طبی عملے کی دستیابی کے ساتھ ساتھ ایبولا کے مزید پھیلاؤ کو روکنے کے لیے اقدامات اور ان کی نگرانی جیسے عوامل شامل ہیں۔
افریقی ممالک میں ایبولا کی وبا پھوٹنے کے بعد وہاں پر 850 ڈاکٹروں اور نرسوں کو جو گنی، لائیبیریا اور سرا لیون جیسے ممالک میں تعینات کیا گیا۔
واضح رہے کہ مغربی افریقی ممالک میں ایک سال قبل ایبولا کی وباء پھوٹنے کی وجہ سے اب تک 8500 ہلاکتیں ریکارڈ کی جا چکی ہیں۔
افریقی ممالک نے مل کر ایبولا سے بچاؤ کے لیے کئی ملین ڈالر بھی جمع کیے اور اس مد میں خرچ کیے ہیں۔
اقوام ِمتحدہ کے ایبولا ایمرجنسی مشن کے مطابق افریقی ممالک کی جانب سے ایبولا کے خلاف خاطر خواہ اقدامات اٹھانا ایک قابل ِ ستائش عمل ہے جس کے مثبت نتائج سامنے آئے ہیں۔
</doc>
<doc docid='voa_2618029' lang='urd' type='mono' source_url='https://www.urduvoa.com/a/ebola-vaccine-may-fall-short/2618029.html' term='ebola'>
ایبولا وائرس کی ویکسین شاید زیادہ موثر نا ہو: رپورٹ
ایک نئے مطالعاتی جائز ے کے مطابق ایبولا وائرس کی ایک ویکسین جس کا تجرباتی استعمال لائیبیریا میں شروع ہونے والا ہے محققین کی اُمیدوں کے برعکس اتنی موثر نہیں ہو گی اور اس سے متعلق شکوک و شبہات کا اظہار بھی کیا جا رہا ہے۔
گلیکسو اسمتھ کلائن (جی ایس کے) کی طرف سے تیار کردہ ویکسین ان دو ویکسینز میں سے ایک ہے جن کا بڑے پیمانے پر تجرباتی طبی استعمال آئندہ دو ہفتوں میں شروع ہونے کی توقع کی جا رہی ہے۔ دوسری ویکسین مرک نے تیار کی ہے۔
اس سے پہلے ہونے والے مطالعاتی جائزوں کے مطابق 'جی ایس کے' ویکسین کی ایک خوراک بندروں کو ایبولا کے خلاف تحفظ فراہم کرے گی۔
تاہم نیو انگلینڈ جرنل آف میڈیسن طبی جریدے میں شائع شدہ مطالعاتی رپورٹ کے مطابق اس رپورٹ کے شریک مصنف آکسفورڈ یونیورسٹی کے جینر انسٹیٹیوٹ کے ڈائریکٹر ایڈرین ہل نے کہا " ہم نے دیکھا ہے کہ اس کا مدافعتی ردعمل کئی گنا کم ہے جو ہم نے بندروں سے متعلق مطالعاتی جائزے میں دیکھا گیا"۔
انہوں نے مزید کہا کہ "اس حوالے سے شک و شبے کا اظہار کیا جا رہا ہے کہ کیا یہ انسانوں میں اتنی ہی موثر ہو گی جتنی کہ بندروں میں؟ اس کا مختصر جواب یہ ہے کہ ہم نہیں جانتے"۔ انہوں نے مزید کہا کہ " تاہم یہ وہ سوال ہے جس کو لائیبیریا اور دوسری جگہوں سے اس کے استعمال کے بعد حل کیا جائے گا"۔
لائیبیریا میں ہونے والے تجرباتی استعمال میں اس ویکسین کی زیادہ طاقت کی خوراک استعمال کی جائے گی۔ اسی طرح کی ویکسین کے متعلق نومبر میں شائع شدہ جائزہ رپورٹ میں بتایا گیا کہ جن مریضوں کو زیادہ طاقت کی خوراک دی گئی ان میں زیادہ مضبوط مدافعتی رد عمل دیکھنے میں آیا۔ جن بندروں میں اسی طرح کا ردعمل دیکھنے میں آیا انہیں (ایبولا وائرس ) انفیکشن سے تحفظ حاصل ہو گیا۔
مرک ویکسین بھی ابھی تجرباتی استعمال کے ابتدائی مراحل میں ہے تاہم اس کے متعلق مطالعاتی جائزہ ابھی شائع نہیں کیا گیا ہے۔
لائیبیریا، گنی اور سیرالیون میں ایبولا کی وبا پھوٹنے کے بعد محققین ایک ویکسین تیار کرنے کے لیے ریکارڈ تیز رفتاری سے کام کر رہے ہیں۔ اس وبا سے22,000 سے زائد افراد متاثر ہوئے جبکہ تقریباً 9,000 ہلاک ہو گئے ہیں۔
طبی کارکنوں کے لیے یہ ایک اچھی خبر ہے کہ اس وبا سے متاثر ہونے والے نئی کیسوں میں کمی آ رہی ہے تاہم یہ ویکسین کتنی موثر ہو گی یہ معلوم کرنا شاید مشکل ہو گا۔
</doc>
<doc docid='voa_2504282' lang='urd' type='mono' source_url='https://www.urduvoa.com/a/ebola-treatment-center-opens-in-liberia/2504282.html' term='ebola'>
لائبیریا: ایبولا سے متاثرہ مریضوں کے لیے بڑے طبی مرکز کا قیام
ایبولا وائرس کے علاج کے لیے لائبیریا میں ایک بڑے مرکز نے کام شروع کر دیا ہے۔
صدر ایلن جانسن سرلیف نے 200 بستروں کے اس مرکز کے لیے بین الاقوامی برادری کا شکریہ ادا کیا ہے۔ اسے امریکی فوجیوں کی مدد سے تعمیر کیا گیا اور یہاں کیوبا سے تعلق رکھنے والے ڈاکٹر کام کریں گے۔
صدر کا کہنا تھا کہ "ہم انسانیت کے فائدے کے لیے کیے گئے اس مظاہرے پر آپ کا شکریہ ادا کرتے ہیں۔۔۔سمندر پار سے آکر ہمارے ساتھ (ایبولا کے خلاف) لڑائی میں مدد کرنا اس بات کی عکاسی ہے کہ یہ عالمی کوشش ہے۔"
لائبیریا میں امریکہ کی سفیر ڈیبراہ مالاک کا کہنا ہے کہ دو ماہ قبل ایبولا کی وبا جس تیزی سے پھیل رہی تھی جس پر قابو پانا بہت مشکل نظر آرہا تھا لیکن "اب ہم نے پیش رفت شروع کی ہے۔"
ایبولا وائرس سے شدید متاثر ہونے والے تین ملکوں لائبیریا، گنی اور سیرالیون کے علاوہ یہ وائرس مختلف ملکوں تک پھیلا اور اس سے مرنے والوں کی تعداد لگ بھگ پانچ ہزار تک پہنچ چکی ہے۔
جمعہ کو عالمی ادارہ صحت کی طرف سے جاری کیے گئے اعدادوشمار کے مطابق اب تک ہونے والی ہلاکتوں کی کل تعداد 4951 ہے اور ان میں اکثریت کا تعلق ان ہی تین ملکوں سے تھا۔
ڈبلیو ایچ او کے مطابق اس وائرس سے متاثرہ افراد کی تعداد 13567 ہے۔ اس سے قبل یہ تعداد زیادہ بتائی جاتی رہی لیکن گنی میں رپورٹ ہونے والے کیسز میں سے بعض بعد ازاں ایبولا کے ثابت نہیں ہوئے۔
</doc>
<doc docid='voa_3147701' lang='urd' type='mono' source_url='https://www.urduvoa.com/a/new-ebola-case-reported-in-sierra-leone-15jan2016/3147701.html' term='ebola'>
سیرالیون میں ایبولا کا نیا کیس سامنے آگیا
واشنگٹن —
عالمی ادارۂ صحت (ڈبلیو ایچ او) کی جانب سے مغربی افریقہ کو ایبولا سے پاک قرار دینے کے اگلے ہی روز خطے کے ملک سیرالیون میں ایبولا کا نیا کیس سامنے آگیا ہے۔
'ڈبلیو ایچ او' نے جمعے کو ایک بیان میں سیرالیون کے حکام کے اس دعوے کی تصدیق کی ہے کہ گزشتہ ہفتے انتقال کرنے والی ایک خاتون کی موت ایبولا کے باعث ہوئی تھی۔
حکام کے مطابق خاتون رواں ماہ کے آغاز پر بیمار پڑنے کے بعد انتقال کرگئی تھیں جن کی لاش سے لیے جانے والے نمونے سے خاتون کے ایبولا وائرس کا شکار ہونے کا انکشاف ہوا ہے۔
عالمی ادارے نے کہا ہے کہ ایک اور نیا کیس سامنے آنا اس حقیقت کا اظہار ہے کہ آئندہ دنوں میں سیرالیون میں ایبولا سے متاثرہ مریضوں کی سخت نگرانی اور تمام ضروری اقدامات جاری رکھنا ہوں گے تاکہ وائرس کو مزید پھیلنے سے روکا جاسکے۔
ایبولا سے مرنے والے افراد کی لاشیں بھی مرض کو پھیلانے کا سبب بنتی ہیں جس کے باعث ان میتوں کی تدفین صرف حفاظتی لباس پہنے ہوئے امدادی اہلکار ہی کرتے ہیں۔
جمعرات کو عالمی ادارۂ صحت نے لائبیریا کو ایبولا سے پاک قرار دے دیا تھا جس کے بعد گزشتہ سال اس وائرس کا شکار ہونے والے تینوں مغربی افریقی ملکوں سے وائرس کے مکمل خاتمے کا ہدف حاصل کرلیا گیا تھا۔
عالمی ادارے نے خطے کے دیگر دو ملکوں سیرالیون اور گنی کو بالترتیب 7 نومبر اور 29 دسمبر کو ایبولا سے پاک قرار دیا تھا جس کے بعد صرف لائبیریا ہی وائرس سے متاثرہ ملک بچا تھا۔
عالمی ادارے کے قواعد کے مطابق کسی بھی ملک کو ایبولا کے وائرس سے مکمل پاک قرار دینے کے لیے 42 دن کا وقت مقرر ہے جس کے دوران مزید کوئی کیس سامنے نہ آنے پر وائرس کو غیر موثر سمجھ لیا جاتا ہے۔
لائبیریا کو اس سے قبل بھی دو بار، مئی 2015 اور نومبر 2015ء میں ایبولا سے پاک قرار دیا گیا تھا لیکن دونوں بار وائرس کے مزید کیسز سامنے آگئے تھے۔
دسمبر 2013ء میں مغربی افریقہ میں پھیلنے والے ایبولا وائرس کے نتیجے میں 11 ہزار افراد ہلاک ہوئے تھے۔
</doc>
