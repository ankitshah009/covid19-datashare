<doc id='voa_5331369' lang='hat' type='mono' source_url='https://www.voanouvel.com/a/cuomo-pandemi-kowonaviris-maladi-swen-sante-new-york-restoran-ba/5331369.html' term='COVID'>
Dispozisyon Otorite New York yo pou yo Konbat Pandemi Kowonaviris la
WASHINGTON, DC —
Gouvènè Eta New York la, Andrew Cuomo, lanse yon avètisman nan jounen lendi 16 mas 2020 an pou l di sistèm swen-sante eta l la byen kapab depase pa sitiyasyon an nan semèn k ap vini yo ofi-e-amezi kantite ka kowonaviris yo ap ogmante. Misye Cuomo, ki t ap bay yon konferans pou laprès nan vil Albany, kapital Eta New York, deklare:
"Mwen pa panse nou pral kapab jere kantite malad yo byen e vit ase pou n anpeche sitiyasyon an depase kapasite sistèm sante nou an."
Lè gouvènè a di "kapasite" a, l ap pale de limit efò responsab sante yo ka fè pou yo bloke ogmantasyon kantite ka COVID-19 -swa maladi kowonaviris la bay- e ke y ap anrejistre nan New York. Misye Cuomo ajoute popilasyon eta a, ki se anviwon 19 milyon 500 mil moun, fèt pou prepare l pou l konstate yon gwo kokenn ogmantasyon nan kantite moun ki pral kouche lopital.
NOUVO RESTRIKSYON OTORITE YO ENPOZE
Etorite Eta New York, menm jan ak dirijan yo nan vil New York, lanse yon efò total e jeneral pou yo kontrekare viris ki bay COVID19-la; pami efò sa yo gen restriksyon tou nèf yo ajoute nan jounen lendi 16 mas 2020 an sou sa ki te deja an plas.
Se konsa otorite yo pase lòd pou ba yo ak restoran yo sispann sèvi kliyan yo sou plas, men pito pou kliyan yo al pran bwason ak manje y ap achte epi ale lakay yo avèk yo, oubyen pou ba yo ak restoran yo al fè livrezon an lakay kliyan yo. Lòd sa a antre ann aplikasyon nan sware jounen lendi a andeyò vil New York epi madi maten anndan vil la.
Lòd la mande pou sal senema ak teyat, kazino ak jimnazyòm kote moun fè egzèsis fèmen pòt yo. Gouvènè Cuomo di:
"Nou pale byen fò pou n bay konsèy sa a: Se sèvis ak biznis ki esansyèl yo sèlman ki pou rete ouvè apre 8 tè di swa lendi: m ap pale de episri, makèt, estasyon gazolin, famasi ak sant medikal. Nou vle pou moun yo rete lakay yo; nou pa vle yon foul moun ap sikile an menm tan nan lari yo."
Gouvènè Cuomo fini pa di respè avètisman sou fonksyonnman sektè komèsyal la pa obligatwa; men li ka vin obligatwa nan lavni.
</doc>
<doc id='voa_' lang='hat' type='mono' source_url='https://www.voanouvel.com/live/audio/47' term='COVID'>


</doc>
<doc id='voa_5307431' lang='hat' type='mono' source_url='https://www.voanouvel.com/a/debbie-birx-pence-kowonaviris-epidemi-pandemi-maladi-viris-ekip-sante-lasante/5307431.html' term='COVID'>
Etazini-Sante: Administrasyon Trump la ap Ranfòse Lit Kont Kowonaviris la
WASHINGTON, DC —
Vis Prezidan ameriken an, Mike Pence, nonmen Debbie Birx, yon ekspè entènasyonal nan domèn sante a, kòm kowòdonatris La Mezon Blanch pou lit kont kowonaviris la (COVID-19). Avèk nominasyon sa a administrasyon Trump la ajoute plis expertise nan ekip k ap dirije efò pou konbat pwopagasyon maladi a nan peyi a.
Madam Birx se yon doktè e, kòm yon anbasadè itineran nan Depatman Deta a, li okipe aktyèlman pòs direktris biwo k ap sipèvize efò gouvènman ameriken ap fè pou l anpeche maladi HIV/SIDA a pwopaje nan lemond. Li genyen pou l fè rapò direkteman bay Vis Prezidan Pence ke Prezidan Trump te chwazi, nan jounen mèkredi 26 fevriye a, pou dirije estrateji gouvènman ameriken an ap aplike pou konbat kriz sante kowonaviris la poze nan lemond; ansuit Madam Birx pral pote kole avèk yon ekip dijans k ap kite kont kowonaviris la e ki gen nan tèt li Minis Sante Piblik ak Sèvis Imen an, Alex Azar.
Madam Birx se yon fonksyonè piblik de karyè ki te jwenn nominasyon li nan ekip gouvènmantal k ap lite kont SIDA a sou administrasyon ansyen Prezidan Barck Obama a, ki se yon advèsè politik Prezidan Trump. Nan deklarasyon Vis Prezidan Pence fè pandan li t ap prezante Madam Mirx, li di:
“Li se yon savan, yon doktè, yon mè-de-fami ki pase 30 tan ap konsakre eksperyans li nan domèn sante piblik la kote li travay, antwòt, sou maladi viris bay moun e sou vaksen yo, e sou kowòdinasyon entè-ministeryèl. Gen lontan deja depi l ap itilize pi bon syans la pou l chanje evolisyon pandemi SIDA a e mete li sou kontwòl nan divès kominote ak divès peyi… 3 administrasyon diferan, demokrat ak repibliken, te mete konfyans yo nan konesans li e nan bon jijman li.”
Nominasyon Doktè Debbie Birx la fèt yon jou apre Prezidan Trump te minimize nesesite pou ameriken yo gen kèsote akoz kowonaviris la, menm nan moman otorite lasante yo nan gouvènman fè konnen kesyon ki poze a se pa èske viris la pral gaye Ozetazini, men pito kilè sa pral rive e ki gravite konsekans li pral genyen sou piblik ameriken an.
</doc>
<doc id='voa_5287590' lang='hat' type='mono' source_url='https://www.voanouvel.com/a/hubei-chin-lachin-maladi-cdc-epidemi-kowonaviris-viris-malad-peken/5287590.html' term='COVID'>
Lachin Rapòte Kantite Ka Maladi Kowonaviris nan Peyi a Rive nan 60 Mil
WASHINGTON, DC —
Nan Lachin -pi presizeman nan pwovens Hubei, ki nan sant peyi a-- otorite yo fè konnen plis pase 254 lòt moun mouri anba epidemi COVID-19 la (kowonaviris la) e yo anonse yon gwo ogmantasyon nan nouvo ka yo. Nan Hubei (pwovens kote epidemi an te eklate sa gen 2 mwa, yon epidemi ki deja touye mil 367 moun atravè tout peyi a), responsab sante yo di yo chanje metòd deteksyon an ki, jiske la, sete yon tès laboratwa, pou yo sèvi kounyela a avèk òdinatè pou yo analize kò moun yo avèk yon skanè. Nouvèl ki pale de nouvo ka lanmò yo ak plis enfekyon an tonbe yon jou aprè Lachin te fè konnen kantite nouvo ka yo te bese pou yon 2èm jounen youn apre lòt.
Chanjman ki fèt nan teknik deteksyon an pèmèt responsab yo dekouvri ke kantite ka moun ki malad yo pi wo atravè Lachin, swa anviwon 60 mil moun enfekte, tandiske nan pwovens Hubei responsab yo anrejistre yon ogmantasyon de 15 mil moun nan kantite reyèl la pou bay yon total ki depase 48 mil, tandiske kantite moun ki mouri nan pwovens la monte rive 242.
Pòtpawòl OMS la (Òganizasyon Mondyal Lasante), Tarik Jasarevic, ki t ap bay ajans nouvèl REUTERS yon entèvyou jedi 13 fevriye a, fè konnen ogmantasyon nan kantite nouvo ka yo se yon siyn ki montre ke dyagnostik epidemi kowonaviris la dwe gen yon nouvo definisyon ki pi elaji; se konsa OMS ta renmen pou Lachin ofri plis klate, plis transparans sou nouvo metòd l ap itilize pou l idantifye e konfime nouvo ka malad yo. Yon lòt kote, daprè direktè pwogram sante dijans OMS la, Michael Ryan, ki pale ak laprès nan vil Jenèv jedi 13 fevriye a, ogmantasyon kantite moun ki malad yo “pa vle di gen yon chanjman enpòtan nan evolisyon epidemi an”, men pito se “yon chanjman nan fason yo rapòte ka yo.”
Nan menm jounen jedi a, Sant Ameriken pou Kontwòl ak Prevansyon Maladi a (CDC) anonse responsab yo konfime yon 15èm ka maladi COVID-19 la Ozetazini. Moun sa a, avèk lòt sitwayen ameriken yo te rapatriye sa pa gen lontan, te debake nan baz ayeryèn San Antonio a, nan Eta Tegzas, nan dat vandredi 7 fevriye pase a abò yon avyon charter ki te sòti nan Lachin e ke Depatman Deta a te lwe. Malad sa a ap swiv trètman nan yon lopital nan rejyon an. CDC pibliye yon deklarasyon kote li fè konnen: “Nan jou ak semèn k ap vivni yo, li posib pou responsab yo dekouvri plis ka maladi toujou; pami yo ap genyen lòt moun ki te sòti sa pa gen lontan nan vil Wouhann, nan Lachin.”
Pandansetan pasaje ki te abò bato de kwazyè M.S. Westerdam ki te bloke depi 2 semèn nan Gòlf Tayland la, ap selebre apre yo fin resevwa yon bòn nouvèl yo t ap tan depi lontan. Finalman bato a rive nan Kanmbòdj kote li jwenn pèmisyon pou l akoste nan pò vil Sihanoukville apre 4 peyi (Japon, Taylann, Taiwann ak Filipin) te refise resevwa li paske otorite peyi sa yo te pè pou youn oubyen plis nan pasaje yo pa deja trape viris COVID-19 la. Yon ekip doktè ak lòt pèsonèl medikal monte abò bato a pou yo fè tès sou tou lè mil 455 pasaje yo ak 802 manm ekipaj yo anvan pou moun sa yo jwenn pèmisyon pou yo debake.
</doc>
<doc id='voa_5311630' lang='hat' type='mono' source_url='https://www.voanouvel.com/a/iran-konseye-lide-siprem-nan-ayatollah-khamenei-mouri-anba-enfeksyon-kowonaviris-la-/5311630.html' term='COVID'>
Iran: Yon Konseye Lidè Siprèm nan Mouri Anba Enfeksyon Kowonaviris la
Nan Iran, yon konseye Lidè siprèm iranyen an, Ayatollah Khamenei mouri lendi 2 mas la anba epidemi Coronavirus la daprè sa yon stasyon radio leta rapòte Konsa, li vin tounen premye gwo responsab gouvenmantal ki sikonbe anba maladi a, yon maladi ki afekte plizyè manb nan lideship repiblik islamik la.
Lanmò konseye Mohammad Mirmo Hammadi rive nan moman Iran anonse ke maladi Covid 19 la deja touye 66 moun pami mil 501 kretyen vivan ki gen jèm epidemi an nan san yo.
Kounye a repiblik islamik la anrejistre plis ka lanmò pami moun ki mouri sou planet la, an deyò la Chin ki se fwaye epidemi an.
</doc>
<doc id='voa_5297333' lang='hat' type='mono' source_url='https://www.voanouvel.com/a/kowonaviris-viris-cicn-lachin-wouhann-hubei-sante-oms-oganizasyon-mondyal-lasante-tedros-ghebreyesus/5297333.html' term='COVID'>
Lachin-Sante / Kantite Nouvo Ka Kowonaviris yo Kontinye Bese
WASHINGTON, DC —
Direktè jeneral Òganizasyon Mondyal Lasante (OMS), Tedros Adhanom Ghebreyesus, deklare jedi 20 fevriye 2020 an dènye estatistik an dat Lachin pibliye e ki montre kantite nouvo ka maladi kowonaviris la kontinye bese, se yon nouvèl ki ba l ankourajman; sepandan li ajoute efò k ap fèt pou konbat viris la dwe kontinye san rete. Misye Tedros Ghebreyesus fè konnen “tandans sa a ban nou ankourajman; men se pa le moman pou n ralanti sou kous nou.”
Lidè OMS la pale konsa nan okazyon yon pwendeprès li bay chak jou sou viris la nan Jenèv, nan Peyi Lasuis. Daprè li, pi fò ka yo anrejistre andeyò tèritwa chinwa a toujou rete konparativman ba; sepandan li lanse avètisman sa a: “Sa ka pa rete konsa pandan lontan.” Li fini pa di OMS lanse 2 esè klinik pou l trete viris mòtèl la e li espere resevwa “rezilta preliminè yo nan 2 semèn.”
Lachin rapòte pi gwo bès la jiskaprezan nan nouvo ka kowonaviris la ki touye plispase 2 mil moun nan peyi a depi epidemi an te eklate sa gen plis pase 2 mwa. Komisyon Sante Nasyonal la nan peyi a fè konnen pou jounen mèkredi 19 fevriye a yo anrejistre sèlman 394 ka konfime epidemi COVID-19 la (maladi koronaviris 2019), swa yon gwo bès lè w konpare chif sa a ak kantite mil 749 yo te anrejistre pou jounen anvan an; se pi gwo bès depi mwa pase a. Kantite moun ki mouri yo monte rive 2 mil 118 aprè viris la fin touye yon afè de 114 lòt moun, tandiske kantite total ka moun kit rape viris la monte rive 74 mil 576.
Yon spesyalis lasante ap pran tanperati yon nèg pandan lapolis ap tcheke dokiman li nan ayewopò vil Wouhann, nan Lachin, ki se sant epidemi kowonaviris la.
Otorite chinwa yo redi pou yo anpeche nouvo maladi kowonaviris la pwopaje depi yo te tetekte l pou la premyè fwa an desanm 2019 nan vil Wuhann, nan pwovens Hubei. Yo mete pwovens la an karantèn kote preske tout transpò koupe pou machin, tren ni avyon pa ni sòti ni ale nan Wouhann ak anpil lòt vil. Batay mondyal k ap dewoule kont viris la ranfòse nan vil Daegou, nan Kore di Sid, yon vil 2 milyon 500 san mil moun ki resevwa lòd pou yo pa sòti, rete anndan kay yo e kontinye mete mask nan figi yo pandan yo anndan an. Nan jounen jedi 20 fevriye a yo rapòte 35 (trennsenk) nouvo ka nan Daegou aklòt ti vil ki touprè l yo.
SITIYASYON AN OZETAZINI
Sa gen 2 semèn Lèzetazini te evakye plis pase 160 sitwayen ameriken ki te nan sant epidemi kowonaviris la, an palan de vil Wouhann, nan peyi Lachin, kote yon avyon charter t al chache yo; otorite yo te deside mete yo lwen rès sosyete a, sou baz ayeryèn Miramar, yon enstalasyon Kò Mèrin nan, nan vil San Diego, Eta Kalifòni. Mizankarantèn nan te pran fen madi 19 fevriye a aprè yo te teste 160 moun yo e pa t gen siyn ki montre yo te genyen viris ki bay maladi a.
CDC (Sant Kontwòl ak Prevansyon Maladi Ozetazini) di otorite lasante yo ap veye de prè evolisyon sitiyasyon moun ki an karantèn yo pou anpeche maladi a pran pye nan peyi a. Yo anrejistre kèk ka trè izole nan yon kantite eta trè limite.
An plis de 160 sitwayen ameriken sa yo, 60 lòt moun ki te kite Lachin nan yon lòt avyon, toujou rete an karantèn. An tou gen yon afè de 5 mil sitwayen ameriken ki toujou an karantèn o Zetazini. Pou gouvènman an ede yo jwenn yon kote pou yo santi yo alèz –menmsi yo pa lakay yo- li mete a la dispozisyon yo 15 baz militè nan diferan eta nan peyi a.
</doc>
<doc id='voa_5306944' lang='hat' type='mono' source_url='https://www.voanouvel.com/a/ministe-sante-piblik-di-li-aktive-krinik-mobil-pou-kontwole-kowonaviris-la-si-l-ta-rive-ann-ayiti/5306944.html' term='COVID'>
Ministè Sante Piblik Di li Aktive Klinik Mobil pou Kontwole Kowonaviris la Si l Ta Rive ann Ayiti
Ministè Sante Piblik ak Popilasyon, mete yon mesaj sou kont Twitter l kote li anonse li aktive Ekip Mobil Entèvasyon Rapid (EMIRA) pou mobilize kominote a sou Kowonaviris la ki bay maladi COVID-19.
Sa pa gen lontan ministè a te fè konnen li gen kapasite pou l fè tès depistaj pou detekte prezans viris la, gras ak materyèl li te resewa nan men OPS-OMS 12 Fevriye pase a. Anons sa a fèt nan moman otorite lasante peyi nan rejyon an ap fè jefò pou evite pwopagasyon viris la lakya yo.
</doc>
<doc id='voa_5322979' lang='hat' type='mono' source_url='https://www.voanouvel.com/a/ayiti-mete-entediksyon-vwayaj-pou-moun-ki-soti-nan-peyi-wo-risk-kowonaviris-la-/5322979.html' term='COVID'>
Ayiti Mete Entèdiksyon Vwayaj sou Moun Ki Soti nan Peyi Wo Risk Kowonaviris la
Ministè Enteryè ak Kolektivite Teritoryal enfòme liy ayeryèn pou avyon k ap transpòte pasaje ki soti nan peyi zòn wouj ( kote ki gen kowona viris) pou pa debake dirèkteman ann Ayiti.
Nòt la mande konpayi yo pou evite anbake pasajeki soti nan zòn wouj(zòn a wo risk kontaminasyon COVID-19) toutotan yo pa pase 14 jou andeyò yon zòn san risk.
Ayti poko anrejistre yon ka kowonaviris ki prezan nan karayib, tnakou nan peyi Sen Domeng ak kèk lòt kote nan amerik latin nan. Otorite ayisyèn yo deplwaye ajan sante piblik sou fowntyè ak nan ayewopò atravè peyi a pou fè tès sou vwayajè kap antre nan peyi a.
</doc>
<doc id='voa_5320354' lang='hat' type='mono' source_url='https://www.voanouvel.com/a/etazini-yon-fon-dijans-8-milya-300-milyon-dola-pou-konbat-kowonaviris-la/5320354.html' term='COVID'>
Etazini: Yon Fon Dijans 8 Milya 300 Milyon Dola Disponib pou Konbat Kowonaviris la
Prezidan ameriken an, Donald Trump siyen vandredi 6 mas 2020 pase a pwopozisyon lwa Kongrè a te vote pou mete 8 milya 300 milyon dola kòm fon dijans a la dispozisyon branch egzekitif la pou l konbat epidemi Covid-19 la ou Kowonaviris.
Lajan sa a pral sevi tou pou devlope yon vaksen ki vize desitire Koronaviris la. Lwa sa a te pase nan sena a ak nan chanm bass la alinanimite. Prezidan komisyon apropriyasyon sena a Richard Shelby di: Nan sitiyasyon konsa mwen kwè nou pa ta dwe epanye oken depans pou pwoteje pèp ameriken an.
Minis sante piblik ameriken an Alex Azaar te deklare jedi 5 mas la: "Li atann ni aske yon milyon kit pou fè tès pou epidemi an rive nan laboratwa Etazini yo nan wikenn sa a."
</doc>
<doc id='voa_5286989' lang='hat' type='mono' source_url='https://www.voanouvel.com/a/coronavirus-ki-deja-epapiye-nan-26-peyi-dapre-cdc-kontinye-touye-plizye-100ten-moun-an-chin/5286989.html' term='COVID'>
Lachin Anrejistre Anviwon 254 Moun an Plis Ki Mouri Anba Coronavirus la
Otorite lasante yo nan pwovens Hubei fè konnen jodi jedi a genyen 254 moun ki mouri anba epidemi koronaviris la ou COVID 19, e kantite sa a mete bilan lanmò a a mil 367 antou nan Lachin kontinantal depi mwa desanm pase a.
Responsab medikal yo anonse nouvo bilan sa a apre gouvènman chinwa presize yè mèkredi a ke kantite nouvo ka yo sibi yon bès pou yon dezyèm jou youn apre lòt.
Responsab lasante nan pwovens Hubei, ki se kote epidemi an te premye eklate, di yo chanje sistèm deteksyon yo tap itilize anvan nan tès laboratwa, pou itilize yon skanè ki atache ak yon òdinatè.
Chanjman sa a vin ogmante kantite total moun ki trape viris la, swa yon bilan ki atenn 60 mil antou sou tout teritwa chinwa a. Sant Kontwòl ak Maladi a (CDC) idantifye 26 peyi kote viris la egziste.
</doc>
<doc id='voa_5296690' lang='hat' type='mono' source_url='https://www.voanouvel.com/a/lachin-rapote-pi-gwo-bes-nan-moun-ki-mouri-anba-epidemi-kowonaviris-la-/5296690.html' term='COVID'>
Lachin Rapòte Pi Gwo Bès nan Kantite Moun Ki Mouri Anba Epidemi Kowonaviris la
Lachin rapòte jodi jedi 20 fevriye 2020 an pi gwo bès otorite medikal yo janm resanse nan epidemi koronaviris la, yon epidedemi ki deja touye plis pase 2 mil moun sou tout teritwa a.
Depi lè koronaviris la te eklate nan nasyon azyatik la, sa gen plis pase 2 mwa, kantitie moun ki mouri te rive 2000 mil. Responsab nan komisyon sante piblik la di yo anrejistre sèlman 394 nouvo ka COVID-19 la mèkredi 19 fevriye a pa konpare ak mil 749 nouvo ka yo te konfime yon jou anvan, e kantite sa a reprezante pi gwo bès yo janm wè jiskaprezan.
Pandanstan, bilan moun ki mouri yo monte rive nan 2 mil 118 apre 114 lòt pasyan fin mouri anba epidemi an. Pou sak konsènan total ka konfime nan Lachin, total la rive 74 mil 576.
</doc>
<doc id='voa_5312035' lang='hat' type='mono' source_url='https://www.voanouvel.com/a/kowonaviris-epidemi-maladi-washington-eta-oms-oganizasyon-endonezi-lachin-itali-frans-louvre/5312035.html' term='COVID'>
Efò Ap Fèt nan Tout Peyi pou Bloke Pwogrè Epidemi Kowonaviris la
WASHINGTON, DC —
Nan Kore di Sid responsab lasante yo anrejistre 600 nouvo ka maladi kowonaviris la pou sèl jounen lendi 2 mas 2020 an, tandiske lidè yon gwoup relijye, kote ou jwenn majorite ka yo nan peyi a, prezante eskiz li. Pastè Lee Manhee, k ap dirije Legliz Shincheonji fè premye parèt li an piblik depi epidemi an te eklate nan peyi a pou l fè konnen legliz la ap kowopere ak gouvènman an pou anpeche maladi a gaye plis. Sa pa anpeche otorite yo mande pou lajistis anvizaje pèn de mò pou tout lidè legliz la poutèt yo pa t apiye efò gouvènman na ap fè pou l bloke pwopagasyon maladi a nan peyi a.
Responsab lasante yo konfime maladi a deja prezan nan 60 peyi pou pi piti, e viris la afekte plis pase 89 mil moun sou latè depi li te parèt pou la premyè fwa nan Lachin Santral nan mwa desanm 2019 la.
Sou kontinan ewopeyen an Itali se peyi ki plis frape avèk yon kantite ka konfime ki rive anviwon mil 700 nan jounen dimanch premye mas la. Daprè previzyon otorite italyen yo fè, kantite sa a gen pou l kontinye monte. Nan menm jounen dimanch la, an Frans, youn nan lye touristik ki resevwa plis vizit yo e ke yo konsidere kòm mize-dart ki pi poplè nan lemond, an palan de palè wayal “Le Louvre”, fèmen pòt li aprè anplwaye yo (tout se manm sendika) te anonse yo pa p travay paske yo pè pou yo pa pran maladi kowonaviris la.
Ozetazini, responsab yo konfime 80 ka kowonaviris -pami yo genyen 2èm ka lanmò yo anrejitre dimanch nan Eta Washington, ki nan pati nò-dwès peyi a. Otorite lasante yo fè konnen li posib pou viris la te sikile nan kominote konsène a nan Washington pandan plizyè semèn san yo pa t detekte li.
Lendi 2 mas la yo rapòte 2 premye ka maladi a nan Peyi Endonezi kote responsab lasante yo di 2 moun sa yo te gen lyen avèk yon sitwayen japonè.
Oganizasyon Mondyal Lasante (OMS) fè konnen pi fò moun ki trape viris la se granmoun ki prezante sentòm tankou lafyèv, yon tous sèch ak difikilte pou yo respire. Dapre OMS toujou, 80% nan yo santi yon ti malèz ki pa twò grav; 14% santi yon maladi ki serye, epi 5% se moun ki vin malad gravman. Oganizasyon mondyal la di moun ki malad pi gravman yo se moun ki genyen plis pase 60 tan e ki te deja ap soufri ak lòt kalte maladi.
</doc>
<doc id='voa_5303703' lang='hat' type='mono' source_url='https://www.voanouvel.com/a/oms-maladi-epidemi-kowonaviris-lachin-viris-pwopaje-itali-cdc-vaksen/5303703.html' term='COVID'>
Avètisman Otorite Sante Ameriken ak OMS : Epidemi Kowonaviris la Pral Pwopaje nan Lemond
WASHINGTON, DC —
Ozetazini sitwayen yo ta dwe atann yo aske maladi kowonaviris la pwopaje nan kominote kote y ap viv yo. Se Sant Ameriken pou Kontwòl ak Prevansyon Maladi a (CDC) ki lanse avètisman sa a nan jounen madi 25 fevriye 2020 an. Yon espesyalis nan CDC, Doktè Nancy Messonnier, ki t ap abòde pwoblèm nan, deklare: “Kesyon an depase stad kote moun ka mande eske sa pral rive nan peyi nou an; men pito kesyon an se kilè sa pral rive.” Doktè Messonnier bay ameriiken yo yon konsèy prese kote li di yo te mèt atann yo aske y ap oblije fè gwo chanjman nan aktivite chak yo akoz viris la; men li pa kapab prevwa jiska ki degre viris la pral gaye sou tèritwa ameriken an.
Doktè Messonnier lanse avètisman pou l di: “Nou mande piblik ameriken an prepare l pou sizoka sitiyasyon an ta vin grav anpil.” Avètisman sa a vini yon ti tan aprè yon gwo otorite nan Òganizasyon Mondyal Lasante (OMS) te di, nan menm jounen madi a, peyi yo atravè lemond ta dwe panse fè preparasyon pou yon eklatman kowonaviris la e fòk yo pare kèk plan pou yo reyaji rapidman lè viris la rive sou yo. Vrèmanvre, Doktè Bruce Aylward, ki se chèf yon misyon miks OMS-Lachin ki fòme pou konbat maladi mòtèl la, te deklare: “Si nou pa panse fè preperasyon sa a, nou pa p pare pou epidemi an. An fèt, lemond poko pare pou sa kounyela a; men li kapab pare.”
Misye Aylward fè konpliman pou Lachin poutèt sa li rele “mobilizasyon ekstrawòdinè” peyi sa a mete sou pye pou l konbat epidemi an. Daprè li, se yon egzanp ki montre kijan aksyon agresif nan domèn sante piblik la kapab anpeche maladi a pwopaje. Li di: “Lachin konnen kijan pou l pwoteje lavi moun.” Li bay tout peyi konsèy pou yo prepare kèk zòn izole ak kabann lopital, epi pou yo garanti ke pwovizyon oksijèn ak aparèy respiratwa disponib pou malad k ap soufri ak enfeksyon grav kowonaviris la.
Bò kote pa l, Sekretè Jeneral Oganizasyon Nasyon Zini, Antonio Guterres, lanse apèl bay gouvènman yo atravè lemond pou l mande yo “fè tout sa ki nesesè.” Prezidan Donald Trump, ki pale tou madi a, di Lachin “ap travay byen di sou pwoblèm nan” e li panse Lèzetazini twouve l jiskaprezan nan yon bon sitiyasyon. Lidè ameriken an di: “Nou gen anpil chans jiskaprezan, e nou panse sa pral rete konsa.”
Lendi 24 fevriye a administrasyon Trump la te soumèt devan Kongrè a yon demand pou lajan kote li te di kòb sa a pral sèvi pou devlope vaksen e pou achte meteryèl pou tretman ak ekipman ki ka pwoteje moun. Lidè demokrat yo eseye rejte plan an paske, dapre yo, La Mezon Blanch pa p fè ase efò kont kowonaviris la, puiske l ap detounen lajan ki la deja pou lòt priyorite sante.
Machedlabous yo fèmen avèk yon bès plis ke 3% madi o Japon, tandiske nan Lachin endis mache a rebondi aprè yon bès apik yo te anrejistre pou jounen lendi a. Pandansetan Ozetazini endis mache a te sibi yon bès anviwon 3% lendi; men yo fè yon monte lejèman aprè tranzaksyon yo te kòmanse madi.
Ann Itali, manm Chanm Bas la mete mask nan figi yo pou yo pwoteje tèt yo pandan yon sesyon nan jounen madi 25 fevriye 2020 an.
Sou kontinan ewopeyen an, epidemi kowonaviris la frape byen fò Peyi Itali avèk plis pase 200 ka enfeksyon plis omwens 7 moun ki mouri. Gouvènman an anile aktivite kanaval yo e li ranvwaye pi gwo match yo nan konpetisyon foutbòl pwofesyonèl la, tandiske li fèmen lye piblik yo tankou pak touristik, mize, plas piblik, elatriye.
Anfen nan Peyi Izrayèl otorite yo deside anile envitasyon yo te voye bay 3 mil atlèt entènasyonal ki te deja enskri pou yo patisipe nan yon maraton vandredi pwochen nan Tel Aviv. Yo fè konnen evennman an kapab dewoule jan yo te prevwa l la, men se san patisipasyon atlèt k ap sòti andeyò peyi a.
</doc>
<doc id='voa_5333429' lang='hat' type='mono' source_url='https://www.voanouvel.com/a/men-kek-verite-sou-kowonaviris-ou-maladi-covid-19-la-(pati-1-ak-2)/5333429.html' term='COVID'>
Men Kèk Verite ou Dwe Konnen sou Kowonaviris ou Maladi COVID-19 la (Pati #1 ak #2)
V-ONE: Marie-Luce, nouvèl yo, daprè jan spesyalis yo konprann jiskaprezan fason viris ki bay maladi COVID-19 la sikile, li varye selon sa yo konnen sou lòt tip de kowonaviris. Yo di COVID-19 se yon maladi tou nèf e gen anpil bagay pou moun aprann sou fason li gaye, gravite maladi li koze epi jiska ki degre li kapab pwopaje Ozetazini. Kisa ou ka di nou an plis sou fason maldai a pwopaje?
V-TWO: Espesyalis yo panse viris la pwopage an jeneral de moun an moun.
· Ant moun ki twouve yo an kontak sere-sere antre yo (sou yon distans 6 pye).
· Epi atravè goutlèt respiratwa: sa rive lè yon moun enfekte touse oubyen etènye.
Ti goutlèt sa yo kapab tonbe sou bouch oubyen sou nen moun ki tou prè malad la e se posib tou pou l antre nan poumon yo.
PWOPAGASYON GRAS AK KONTAK AVEK ON SIFAS OUBYEN YON OBJÈ ENFEKTE.
V-ONE: Espesyalis yo pale tou de pwopagasyon ki fèt gras ak kontak avèk yon sifas enfekte oubyen tout lot bagay enfekte. Ki limyè ou ka pote sou sa pou nou?
V-TWO: Se byen posib pou yon moun trape maladi COVID-19 la si l touche yon sifas oubyen yon bagay ki gen viris la sou li epi li touche pwòp bouch li, nen li ou petèt pwòp je li. Sepandan espesyalis yo pa
panse sa se prensipal mwayen viris la pwopaje.
V-ONE: ÈSKE YON MOUN KAPAB PWOPAJE VIRIS LA SAN LI PA MALAD?
V-TWO: 1.- Espesyalis yo panse plis yon moun malad se plis tou li kapab pase maladi a bay lòt moun.
2.- Gen pwopagasyon ki posib menm anvan yon moun montre sentòm malady a; gen nouvèl ki pale de posiblite sa a avèk nouvo tip kowonaviris la. Sepandan espesyalis yo pa panse sa se prensipal mwayen viris la pwopaje.
V-ONE: Avèk ki Fasilite Viris la Pwopaje?
V-TWO: Fasilite pou yon viris pwopaje sòt sou yon moun pou l ale sou yon lòt se yon bagay ki varye. Kèk viris kontajye anpil-anpil (sa vle di yo gaye fasilman, yo kapab pase de yon moun al sou yon lòt byen fasilman), tankou viris ki bay maladi lawoujòl; tandiske gen lòt viris ki pa pwopaje avèk menm fasilite sa a. Yon lòt faktè se kesyon pou konnen èske pwopagasyon an kontinye san rete, yon fason kontinyèl.
Yon lòt kote, viris ki bay maladi COVID-19 la sanble ap pwopaje fasilman e yon fason kontinyèl nan kominote yo nan kèk rejyon jewografik ki enfekte. “Pwopagasyon nan kominote” vle di viris la enfekte moun yo nan yon rejyon –pami yo gen moun ki pa byen konnen kijan oubyen ki kote yo te trape viris la.
V-ONE: Eske ou ka ban nou yon lis rejyon nan lemond kote maladi a ap gaye san rete, kote transmisyon an ap fèt yon fason kontinyèl?
V-TWO: Daprè dènye mizajou ki te fèt nan dat 28 fevriye 2020, men peyi kote maladi a ap gaye san rete, kote transmisyon an ap fèt yon fason kontinyèl. Se: Lachin, Iran, Itali, Japon avèk Kore di Sid. Responsab yo deja lanse yon avèstisman 3èm nivo kont danje ki menase sante yon moun ki vwayaje nan peyi sa yo.
V-ONE: Eske ou ka di nou 2 mo sou fason maladi COVID-19 la manifeste? Ki sentòm yon moun ki enfekte ak kowonaviris la prezante jeneralman?
V-TWO: Lis maladi yo rapòte kay moun ki trape viris la sòti nan sentòm lejè pou rive nan maladi grav ak lanmò pou divès ka maladi kowonaviris 2019 la (ou COVID-19). Sentòm yo kapab parèt 2 a 14 jou aprè yon moun te ekspoze anba viris la. Sentòm yo se:
· Lafyèv
· Tous
· Difikilte pou respire
Yon konsèy enpòtan: Rele yon pwofesyonèl lasante si ou devlope sentòm yo, oubyen ou te an kontak sere avèk yon moun ou konnen ki genyen maladi COVID-19 la, oubyen ankò si ou te fè yon vwayaj resan swa nan yon rejyon ki genyen yon gwo kantite moun avèk COVID-19 la, swa nan yon rejyon kote COVID-19 la pa sispann pwopaje.
V-ONE: Gen moun k ap poze kesyon pou yo mande si yon fanm ansent oubyen yon timoun pi ekspoze pase rès popilasyon an pou li trape maladi COVID-19 la. Kisa espesyalis yo di sou sa?
V-TWO: Pou le moman sant nouvèl syantifik yo poko pibliye enfòmasyon ki ta fè kwè yon fanm ansent predispoze pou l trape maladi COVID-19 la. Fanm ansent yo ap pase pa dè chanjman iminolojik e fizyolojik ki byen kapab fè yo pi dispoze pou yo trape enfeksyon respiratwa viral, pami yo genyen COVID-19.
Pati #2
Kèk Verite sou Pandemi Kowonaviris la:
----------------------------------------------------------------------------------
V-TWO (SWIT): Pou sa ki konsène ti moun, pa genyen prèv ki montre gwoup sa a nan popilasyon an pli dispose pase yon lòt pou l trape COVID-19 la. An reyalite, pi fò ka kowonaviris yo konfime nan Peyi Lchin se ka ki konsène granmoun. Sepandan yo rapòte enfeksyon lakay timoun tou –pami yo genyen timoun piti. Gen yon ankèt ki sou pye pou pèmèt espesyalis yo konnen plis bagay sou epidemi sa a. Se yon sitiyasyon k ap evolye rapidman e responsab yo ap mete enfòmasyon yo ajou ofi-e-a-mezi y ap disponib. Enfòmasyon sou rapò ant timoun e fanm ansent ak COVID-19 se enfòmasyon ki disponib sou paj sa a.
V-ONE: Kisa yon moun kapab fè pou l pwoteje tèt li kont maladi kowonaviris la bay (ou COVID-19)?
V-TWO: Jiskaprezan poko gen yon vaksen pou anpeche moun trape maladi ke kowonaviris la bay (an palan de COVID-19). Pi bon fason pou yon moun anpeche maladi a antre sou li, se pou li pa ekspoze tèt li anba viris la. Sepandan, kòm rapèl, n ap di CDC (Sant Ameriken pou Kontwòl ak Prevansyon Maladi a) toujou rekòmande kèk aksyon prevantif moun ka poze chak jou pou ede l anpeche pwopagasyon maladi respiratwa yo. Pami aksyon sa yo genyen:
· Evite kontak sere avèk moun ki deja malad.
· Pa touche zye ou, nen w, ak bouch ou.
· Rete lakay ou lè ou malad.
· Lè w ap touse oubyen etènye, kouvri figi w avèk yon klinèks, epi jete klinèks la nan poubèl.
· Netwaye e dezenfekte yon bagay oubyen yon sifas moun touche souvan; pou sa, itilize yon spray oubyen papye mouye espesyal ki sèvi regilyèman nan kay la.
· Suiv rekòmandasyon CDC sou fason yon moun ka itilize yon mask.
* CDC pa rekòmande pou yon moun ki pa malad pote mask nan figi l pou pwoteje tèt li kont maladi respiratwa –pami yo gen COVID-19);
* Se moun ki montre sentòm maladi COVID-19 la ki dwe mete mask pou ede yo anpeche lòt moun trape maladi a. Itilizasyon mask la trè, trè zenpòtan tou pou travayè kasante yo ak sila yo k ap pran swen yon moun kap viv nan yon espas fèmen (tankou nan yon kay oubyen yon enstalasyon medikal).
· Lave men w souvan avèk savon epi dlo pandan omwen 20 segond, espyalman apre ou sòti nan twalèt; epi, apre ou fin mouche nen w, ou fin touse, oubyen etènye;
· Si ou pa ta gen savon ak dlo bò kote w, itilize yon papye sanitè ki gen alkòl ladan l (omwen 60 pou san alkòl). Toujou lave men w avèk savon ak dlo si li klè ke men w yo vrèman sal.
V-ONE: Pou n fini èske, nan moman n ap pale la a, genyen yon trètman kont COVID-19 la, ou maladi kowonaviris la bay la?
V-TWO: Repons la jiskaprezan se: NON. Pa genyen okenn tretman anti-viral presi yo rekòmande kont COVID-19 la. Moun ki genyen maladi a ta dwe resevwa swen ki ba li sipò pou soulaje sentòm yo. Nan ka ki grav yo, tretman an ta dwe gen ladan l swen ki sipòte fonksyonnman ògàn vital yo. Tout moun ki panse li posib ke li te ekspoze anba maladi COVID-19 la fèt pou kontakte doktè yo imedyatman.
</doc>
<doc id='voa_5325064' lang='hat' type='mono' source_url='https://www.voanouvel.com/a/kowonaviris-pandemi-epidemi-viris-washington-oms-oganizasyon-mondyal-lasante/5325064.html' term='COVID'>
Maladi Kowonaviris la Kontinye Panike Otorite yo Atravè Lemond
WASHINGTON, DC —
Nan Washington, kapital Lèzetazini, preokipsyon otorite federal yo ap ogmante plis chak jou nan moman kantite moun ki trape maladi a sou teritwa ameriken an rive depase mil de san (1200) avèk 37 ka lanmò. Doktè ki responsab an chèf Enstiti Nasyonal Sante Ameriken an (NIH), Anthony Fauchi, deklare:
“Mwen kapab di nou kantite ka nou anreistre yo pral ogmante e sitiyasyon an pral pi mal pase jan sa ye kounyela a.”
Yon lòt kote, pou govènman federal la ak gouvènman vil yo reyaji devan maladi kowonaviris la, yo pran desizyon pou yo mete limit sou kantite moun ki ka reyini yon kote yon fason pou yo ralanti pwopagasyon viris la.
Nan Eta Washington, otorite yo pran yon desizyon ki anpeche plis pase 250 moun rasanble yon sèl kote anndan vil Seattle oubyen nan zòn ki ozalanstou vil la. 24 moun pou pi piti mouri nan Washington, eta ki plis sibi anba viris –pi fò nan viktim yo t ap viv nan zòn metwopolitèn Seattle. Entèdiksyon sa a pral afekte plis pase 4 milyon moun.
Nan San San Francisco, nan Kalifòni, otorite vil la ak otorite nan komin ki touprè l yo mete entèdiksyon sou rasanbleman kote mil moun ou plis ke mil moun reyini. Ekip baskètbòl vil la, The Golden State Warriors, anonse nan jounen mèkredi 11 mas la ke match li gen pou jwe jedi swa a devan Brooklyn Nets pral dewoule san piblik.
Nan vil Washington D.C., otorite vil lanse yon konsèy prese pou yo mande ranvwaye tout rasanbleman ki ka reyini mil moun o-mwen si yo pa esansyèl. Rekòmandasyon sa a pral rete valab pou jous fen mwa mas la.
Yon lòt kote, OMS (Oganizasyon Mondyal Lasante) diside, nan kòmansman jounen mèkredi 11 mas, pa le fet ke maladi a prezan sou plizyè kontinan, se pa yon epidemi ankò, men yon pandemi ki a-cheval sou plizyè pati di mond. Direktè jeneral OMS la, Tedros Ghebreyesus, eksplike pou kisa:
Direktè-jeneral OMS la, Tedros Adhanom Ghebreyesus, ki t ap bay yon konferans poulaprès sou maladi COVID-19 l nan katye jeneral OMS la nan vil Jenèv, an Suis, mekredi 11 mas 2020.
“Oganizasyon an ap evalye fenomèn nan 24 sou 24 e nou genyen gwo preokipasyon poutèt l ap pwopaje vit konsa, poutèt li kreye gwo pwoblèm e poutèt gwo endiferans, mank aksyon nou konstate anpil kote. Nan jou ak semèn k ap vini yo, nou prevwa kantite nouvo ka enfeksyon yo, kantite moun k ap mouri yo, ak kantite peyi ki viktim yo pral ogmante anpil-anpil. Poutèt sa e baze sou evaluasyon nou, nou deside ke COVID-19 genyen tout karakteristik yon pandemi.”
Anfen gouvènman yo toupatou atravè lemond ap eseye pran dispozisyon pou yo fè fas ak pandemi an ki rive afekte plis pase 118 mil moun depi li te parèt nan mwa desanm 2019 la, tandiske li deja koze lanmò 4 mil 300 kretyen-vivan nan anviwon 115 peyi.
</doc>
<doc id='voa_5285992' lang='hat' type='mono' source_url='https://www.voanouvel.com/a/kowonaviris-xi-jinping-lachhin-chin-chinwa-epidemi-maladi-sars-covid19-schuchat-cdc/5285992.html' term='COVID'>
Gouvènman Chinwa Deside Ranfòse Lit kont Epidemi Kowonaviris la
WASHINGTON, DC —
Nan Lachin, Prezidan Xi Jinping lanse yon apèl bay lidè Pati Kominis ki sou pouvwa a, nan jounen mèkredi 12 fevriye 2020 an, pou l mande yo konsolide lit kont epidemi kowonaviris la ( COVID-19) pandan li bay detay sou dispozisyon gouvènman an ap pran pou l ankouraje pwogrè nan sektè ekonomik peyi a ki relanti akoz maladi mòtèl la. Kantite nouvo ka yo yon ti jan ralanti pandan 7 dènye jou yo, e Prezidan Xi site tandans sa a nan yon rankont avèk manm komite santral pati a.
Daprè ajans nouvèl ofisyèl Lachin nan, Chin Nouvèl, lidè chinwa deklare:
<< Nou anrejistre rezilta sa a gras ak pwogrè difisil ke tout pati konsène yo jwenn nan efò yo deplwaye pou sa. Kanpay nou lanse pou n anpeche epidemi an pwopaje e pou n kontwole li, rive nan yon etap kritik ki merite pou n fè plis efò toujou. >>
Yon lòt kote, daprè chif ki sòti nan komisyon sante piblik nasyonal chinwa a, yo anrejistre 97 nouvo ka lanmò ak yon total de 44 mil 653 moun ki enfekte ak viris la depi epidemi an te eklate mwa pase a. Kèk espesyalis di yo pa kwè kantite ka otorite yo rapòte a koresponn vrèman avèk chif veritab la. Si kantite sa a di laverite, sa ta kapab bay moun rezon pou yo espere yon amelyorasyon, lè nou konsidere ke chif otorite yo te bay madi 11 fevriye a pou nouvo ka enfeksyon yo, swa 2 mil15, te pi ba pase chif yo te repòte pou 2 zou 3 jou ki te vini anvan yo.
Pandansetan, Ozetazini, Doktè Anne Schuchat, vis direktris Sant Ameriken pou Kontwòl ak Prevansyon Maladi a (CDC), fè konnen sitiyasyon ki prezante nan peyi a pa menm jan ak jan sa ye sou kontinan azyatik la. Doktè Schuchat di:
“Gen 13 ka ki konfime. Se 2 sèlman pami moun sa yo ki te trape maladi a sou tèritwa nasyonal Etazini an, paske yo t ap viv avèk yon moun ki te trape viris la pandan li tap vizite vil Wuhann, nan Lachin. Dispozisyon dyanm nou pran nan domèn vwayaj la ak estrateji nou itilize sou fwontyè nou yo, mete sou ankèt nou lanse pou n detekte moun ki te gen kontak ak yon malad, piblikasyon tès laboratwa yo, koutmen nou resevwa nan men responsab avyon k ap rapatriye ameriken ki te nan rejyon afekte yo, tou sa te sèvi pou ede n ralanti arive viris la Ozetazini.”
Doktè Anne Schuchat ajoute 13 ka yo idantifye Ozetazini yo rive nan 6 eta ameriken diferan.
Toujou Ozetazini, Depatman Deta ameriken an, ki t ap abòde dosye a madi, fè konnen li pral pèmèt anplwaye ki pa esansyèl ak manm fanmi yo nan konsila ameriken an nan Honk Kong, rantre Ozetazini “pa mezi de prekosyon akoz li poko posib pou moun prevwa kijan maladi COVID-19 la pral evolye.” Mwa pase a Depatman Deta te fè yon anons menm jan pou manm pèsonèl diplomatik ameriken ki an fonksyon nan diferan vil nan Lachin -pami yo gen kapital la, Peken. Menm mwa pase a anplwaye ki nan konsila ameriken an nan vil Wouhann, kapital pwovens Hubei kote epidemi an te kòmanse a, te resevwa lòd pou yo pati kite vil sa a.
Kantite moun ki deja mouri anba epidemi COVID-19 la depase kantite ki te pèdi lavi yo anba Sendwòm Respiratwa Grav la (SARS) ki te eklate ant 2002 e 2003. Dapre estimasyon espesyalis yo, sendwòm sa a te touye 774 moun tandiske 8 mil 100 lòt te enfekte nan Lachin avèk Honk Kong.
</doc>
<doc id='voa_5283723' lang='hat' type='mono' source_url='https://www.voanouvel.com/a/kowonaviris-chinwa-lachin-xi-jinping-epidemi-kontw%C3%B2l/5283723.html' term='SARS'>
Kantite Moun ki Mouri Anba Epidemi Kowonaviris la Depase 1000
WASHINGTON, DC —
Nan moman kantite viktim mòtèl epidemi kowonaviris la depase 1000, 2 pi gwo otorite nan kesyon lasante nan pwovens Hubei, nan sant peyi Lachin, jwenn revokasyon yo. Se nan pwovens sa a responsab chinwa yo anrejistre pi gwo kantite ka yo. Daprè nouvèl medya leta chinwa a rapòte nan kòmansman jounen madi 11 fevriye a, gouvènman an revoke Zhang Jin, ke pati kominnis la te plase nan tèt komisyon sante pwovens Hubei la, avèk Liu Yingzi, ki te direktè komisyon an. 2 revokasyon sa yo rive yon jou aprè otorite yo te anrejistre 103 lòt ka lanmò nan pwovens la kote plizyè milyon moun resevwa lòd pou yo pa deplase kite rejyon an e kote popilasyon an kòmanse plenyen pou mank manje.
Gouvènman santral chinwa a konfime nouvèl ki di responsab yo anrejistre anviwon 43 mil ka enfeksyon atravè tout peyi a. Daprè televizyon leta chinwa a, Prezidan Xi Jinping te vizite kèk malad nan yon lopital nan Peken nan jounen lendi 10 fevriye a e li lanse apèl pou otorite konsène yo pran dispozisyon ki pi dyanm pou yo kontwole epidemi an.
Bank Santral Lachin nan ap dekese 43 MILYA dola pou l ede tout antrepriz ak òganizasyon ki angaje nan efò pou konbat epidemi an. Kantite moun kowonaviris la touye depase kantite kretyen-vivan ki te pèdi lavi yo anba maladi SARS la (ou sendwòm ki te koze gwo pwoblèm respirasyon) ant ane 2002 e 2003 e ki, dapre estimasyon yo, te touye 774 moun tandiske li te enfekte anviwon 8100 lòt nan Lachin ak Honk Kong.
Espesyalis nan domèn sante yo fè konnen pwopagasyon epidemi an kapab ralanti nan sezon cho a kote moun yo pral kite kay yo pou yo mennen aktivite yo; konsa yo va sispann gen kontak twò sere youn avèk lòt. Sepandan, puiske kowonaviris la kòmanse manifeste l sou yon lòt fòm, espesyalis yo panse li twò bonè toujou pou moun di si sezon prentan an oubyen ete a pral fè l disparèt.
</doc>
<doc id='voa_16986' lang='hat' type='mono' source_url='https://www.voanouvel.com/a/a-20-2008-05-22-voa2-94493604/16986.html' term='SARS'>
FIFA Kanpe Tenn Fas sou Pwojè 6 plus 5 la
Football
Prezidan FIFA a mande yon reduksyon nan kantite jwè etranje kap evolye nan mè m nan klub yo pandan yon match football. Msye Blatter di li pral mande pwochen kongrè FIFA pou l adopte pwojè kontrovèse 6+5 la (6 jwè lokal ak sèlman 5 jwè etranje pandan yon match football.) Responsab FIFA a di a mwens ke yo fren-nen kantite jwè kap chanje nasyonalite yo prèske la mwatye pami 736 footballè kap patisipe nan koup du mond Brezil 2014 la-ap pran nesans o brezil.
Responsab la di jodia gen anviwon 6 mil footballè brezilyen ki kalifye pou jwe nan nenpòt lig football etranje--dapre yon deklarasyon ki publiye nan jounal Le Monde. Msye Blatter di li mize sou supò otorite politik ak spòtif yo pou kore inisyativ la.
FIFA kapab suspann federasyon football Kenya pou l pa patisipe nan oken aktivite entènasyonal apre otorite yo pa respekte delè 72 zhè pou te gen yon sèl federasyon football. Yon responsab FIFA fè konnen yo pral panche sou kesyon an demen Vandredi a pou konnen si yap pran desizyon bonè pou anpeche Kenya rankontre Namibi 31 Me kap vini la a nan kad match kalifikatif koup du mond Afrik du Sud 2010 la.
Nan kòmansman semen nan FIFA te mande 2 federasyon paralè l yo pou fè yon sèl federasyon apre kou Suprèm nan te kore federasyon ki gen apui gouvènman-yon desizyon ki pa an akò ak règleman FIFA ki pa dakò ak enjerans oken gouvènman nan zafè football.
3 footbalè Italyen kapab fè fas ak sanksyon sevè apre yo rate tès Ajans Anti Dopaj la te mande pou yo fè--donk Ajans la ap pote dosye a devan tribunal abitraj Mondyal la. Ajans la ak tout Tribunal la poko revele sanksyon yo kapab adopte kont footbalè yo.
Fanatik Manchester United selebre 3 zièm tit ekip la ranpòte nan lig dè chanpyon Eropeyen an apre yon final maraton li jwe kont Chelsea nan vil Moskou. United ranpòte rankont la sou tir de penalite 6-5 apre tan pwolongasyon an te fini 1 a 1. Fanatik Chelsea yo te move tankou kong apre defèt la te antre nan lese frape ak la polis nan yon katye nan vil Lond. Fanatik Manchester yo te desann sou beton an pou selebre viktwa a. Chelsea pat kapitalize sou penalite Cristiano Ronaldo te rate pandan seyans penalite a gras ak gadyen Olandè Edwin Van der Sar ki bloke yon penalite Chelsea. Tit sa a rive kèk semen apre Manchester United ranpòte champyona premyè divizyon Angle a.
La polis alman fè konnen li pare pou l al mete lòd nan dezòd si ta gen pwoblèm pandan dewoulman Koup dEròp dè Nasyon 2008 la ant la Swis ak Otruch., Otorite yo fè konnen anviwon 1,700 polisye kapab disponib sou òd polisye Swis ou byen Otruch.
Basketball
Aswè a final konferans de Lès la Boston Celtics pral chache yon 2 zièm viktwa lè lap rankontre Detroit Pistons nan Boston.
Kobe Bryant montre Tim Duncan sa l peze nan viktwa 89 a 85 Los Anjeles Lakers ranpòte nan premye seri 7 match final konferans de Lwès la fas a San Antonio Spurs. Paul Gasoil ajoute 19 pwen ki pèmèt Lakers remonte yon defisi pou ranpòte la viktwa. Tim Duncan make 30 pwen nan defèt San Antonio subi a. 2 belijeran yo ap rankontre demen Vandred a toujou nan Los Anjeles kotre Lakers yo poko pèdu oken rankont nan faz final la.
Tennis
Slovèn Katarina Srebotnik ak chanpyon sòtan an espayòl Anabel Medina-Guarigues kalifye pou semi final tounwa tenis entènasyonal kap dewoule nan Strasbourg an Franse. Strebotnik te bezwen 2 manch pou elimine chinwa Peng Shuai 6-4, 7-5 pou l al rankontre taiwanè Chang Yung-jan ki pat rankontre difikilte pou l tronse japonè Ai Sugiyama. Bò kote pa l Medina-Guarigues kalifye byen fasil apre Italyen abandone rankont la.
Nan Istanbul kote tounwa tenis ap dewoule Rus Elena Dementieva wouze ak kout rakèt ameriken Jill Craybas 6-1, 6-4 pou l pase nan semi final la e rankontre Uzbèk Akgul Amanmuradova. Lòt kalifye pou semi final la se Polonè Agnieszka Radwenska ki elimine Slovèn Andreja Klepac 1-6, 6-2, 6-4. Polonè a pral rankontre Bulgar Tsevatana Pironkova 7-6, 7-6.
</doc>
<doc id='voa_14062' lang='hat' type='mono' source_url='https://www.voanouvel.com/a/a-20-2006-08-02-voa1-94482214/14062.html' term='SARS'>
Milan AC Otorize pou l Patisipe nan Chanpyona Eropeyen an
Football
Unyon Football Eropeyen an otorize Milan AC pou l patisipe nan chanpyona Lig dè chanpyon Eropeyen malgre eskandal klub enplike an Itali. Milanè yo ap kòmanse chanpyona Italyen an ak 8 pwen reta. Gadyen seleksyon nasyonal Olandè a Edwin Van der Sar, ki te anonse retrèt apre koup du mond la, retounen sou desizyon an pou l kontinye diskute rankont entènasyonal. Msye deja jwe yon total 113 rankont pou seleksyon nasyonal la. Objekctif match kalifikatif koup dEròp 2008 la ki dewoule nan tandè m an Otrich ak an Swis.
Franse Thierry Henry ki rekòmanse antrene pap patisipe nan match ale 3 zièm tou preliminè Arsenal gen pou jwe nan chanpyona Lig dè chanpyon Eropeyen an.. Arsenal pap gen sèvis gadyen an Jens Lehmann apre katoun wouj li te resevwa nan final Lig dè Chanpyon an fas a Barselòn
Juventus de Turen ki desann nan 2 zièm divizyon chanpyona Italyen an, vann Patrick Vieira ak Inter Milan pou anviwon 12 milyon dola-mwatyen lajan yo te peye ane pase pou mitan teren franse a. An plis de Vieira Juventus pèdu sèvis Gianluca Zambrotta ak Lilian Thuram, brezilyen Emerson ak Fabio Cannavaro.. Dapre nouvèl yo Patrick Vieira siyen yon kontra ak 4 tran ak Inter de Milan.
Klub football Izrayelyen kap patisipe nan Koup Unyon Football Eropeyen an ap jwe match yo nan la Oland ak Ukrèn pou rezon sekurite. Responsab Sud Afriken yo konfyan peyi a ap pare pou l òganize koup du mond football FIFA an lan 2010 malgre enkyetud ki genyen. Yon responsab klub football Angle Leed United kap evolye nan 2 zièm divizyon di li pral depoze plent devan federasyon football Angle a ak FIFA kont Chelsea ki sanble tap chache pran tèt 3 jwè ekip la. Responsab la di li pral mande pou pran sanksyon kont Chelsea-sanksyon tankout pèt de pwen e menm ekskluzyon nan chanpyona Europeyen yo. 2 pami jwè sa yo deja ap jwe nan Chelsea.
Tennis
Ameriken Andre Agassi tonbe fas anba nan tounwa tenis Legg Mason nan kap dewoule isit Washington. Italyen Andrea Stoppini ki klase 246 zièm jwè mondyal ki kale se fe ameriken ak 2 kout rakèt 6-4, 6-3. Britanik Tim Henman kale anba redu ameriken Phillip King 6-7, 6-3, 7-5. Malerezman Tailandè Paradorn Srichaphan tonbe devan Danwa Kenneth Carlsen 4-6, 7-6, 6-3. Franse Sebastien Grosjean pran yon move kanè nan men Sud Afriken Wesley Moodie 6-4, 3-6, 6-3.
Bèlj Kim Clijsters ak franse Mary Pierce ap debute nan tounwa tenis Acura Classic la jodi a nan Kalifòni. Clijsters ap rankontre ak Ostralyen Samantha Stosur pandan ke Pierce pral mate balon fas a Otrichyen Sybille Bammer.
Natation
Najè ameriken Brendan Hansen bat pwòp rekòl nan kous 100 mèt la nan okazyon chanpyona ameriken kap dewoule nan Irving an Kalifòni. CN-12 OLYMPICS IRAQ Komite Olenpik ameriken an siyen yon kontra pou ede atlèt Irakyen yo prepare pou pwochen je Azyatik yo kap kòmanse 1 Desanm juska 15 Desanm nan Doha, Katar ak je Zolenpik Peken yo kap kòmanse soti 8 pou rive 24 Out 2008. Dapre nouvèl yo komite olenpik ameriken an pran angajman pou l jwen kote atlèt ak antrenè Irakyen yo kapab antrene isit Ozetazuni--yon asistans Etazuni te deja bay atlèt Irakyen yo avan dewoulman je zolenpik Atèn 2004 yo.
Atletisme
Kourè Ongwa Gabor Dobos kapab radye avi apre li pa pase yon tès anti dopaj 27 Me pase dapre Federasyoon Atletism Hongari a. Dapre yon radyo nan peyi a Dobos sanble ta gen yon wo nivo testosteron menm situasyon 2 atlèt ameriken ap fè fas Floyd Landis-chanpyon Tour de Frans la ak chanpyon Olenpik 100 mèt ameriken Justin Gatlin.
Boxe
Boksè Japonè Koki Kameda ranpòte tit vakan Asosyasyon Konsèy Mndyal Boks la kotegori mwens 49 kilo fas a Venezuelyen Juan Landaeta nan Yokohama Japon. Veneuzelyen an te domine rankont depi nan kòmansman e menm lage Japonè a 2 pye long sou tapi a. Nan fen rankont la Japonè a pat kapab kenbe konpa a. Sezisman 2 sou 3 juj yo bay yon rezulta kal jwen boksè Japonè a. Viktwa ki amelyore palmarè boksè Japonè a ak 12 viktwa 0 defèt.
Ayiti ranpòte 8 meday nan Je Sant Amerik ak Karayib nan yo nan Cartagèn. Prezidan Federasyon Judo ayisyen an Ernst Laraque di nou Kuba se te youn nan defi judoka ayisyen yo te genyen.
</doc>
<doc id='voa_2497746' lang='hat' type='mono' source_url='https://www.voanouvel.com/a/2497746.html' term='ebola'>
Lapolis Arete 2 Manm Opozisyon an sou Akizasyon yo tap Ankouraje Vyolans
WASHINGTON DC —
Ann Ayiti lapolis arete Thimothe Rosny ak Byron Odige pandan manifestasyon opozisyon an te òganize dimanch 26 oktòb la nan Pòtoprens. Lapolis akize 2 manm opozisyon an kòmkwa y ap ankouraje moun fè vyolans.
Arestasyon sa a yo fèt nan Petyonvil kote otorite yo te entèdi opozisyon an manifeste vandredi 17 oktòb la.
Manifestasyon yè a dewoule menm jou prezidan Michel Martelly te konvoke pèp la pou l patisipe nan eleksyon lejislatif pasyèl yo pou eli 2 tyè sena a ak manm chanm depite a.
Ansyen Depite Serge Jean Louis, manm komite òganizatè a, kondane arestasyon 2 manm opozisyon an. Li di aksyon sa a vize dekouraje opozisyon an k ap mande demisyon Prezidan Michel Martelly ak Premye Minis Laurent Lamothe. Akize yo gen pou yo prezante devan tribinal lendi 27 oktòb la pou reponn akizasyon k ap peze sou do yo.
Yon jou avan manifestasyon an, prezidan Michel Martelly te pibliye yon kominike pou ranvwaye dat dewoulman eleksyon yo. Nan kominike a, prezidan Michel Martelly di l ap kontinye seri konsiltasyon li kòmanse depi fen septanm nan ak aktè politik yo avèk manm sosyete sivil la sou fason pou rezoud kriz la ann atandan otorite yo ansanm ak Konsèy Elektoral Pwovizwa a fikse yon lòt dat pou eleksyon yo.
Konsènan manifestasyon kont pouvwa a, pòt pawòl prezidans la, Lucien Jura, fè konnen se dwa tout sitwayen pou manifeste kont ou byen anfavè pouvwa a depi yo respekte prensip yo. Msye Jura ajoute lapolis dwe pwoteje non sèlman manifestan yo men tou byen ak pwopriyete prive popilasyon an.
Yon lòt kote, Depatman Sekirite Tèritoryal Etazini an -- ki responsab sèvis imigrasyon -- anonse, apati kòmansman ane 2015 la, Pwogram Reyinifikasyon Fanmi Ayisyen yo (HFRP) genyen pou l antre ann aplikasyon. Nan kad pwogram sa a administrasyon ameriken an adopte, kèk ayisyen k ap viv ann Ayiti e ki gen yon demand rezidans ki apwouve ozetazini, pral elijib pou pwogram sa a k ap pèmèt yo vinn tann rezidans la Ozetazini, si yo manke anviwon 2 zan avan dat priyorite yo rive.
Anbasadè ameriken an an Ayiti, Pamela White, ansanm ak direktè Sèvis Imigrasyon ak Sitwayènte Etazini an (USCIS) Hichem Kefi te rankontre ak jounalis yo nan pòtoprens pou yo bay plis presizyon sou objektif pwogram nan.
Anbasadè White fè konnen moun k ap viv Ozetazini ilegalman pa elijib pou pwogram nan e se sèlman moun k ap viv ann Ayiti ki te gen yon demand rezidans ki apwouve ki kalifye, si yo manke anviwon 2 zan pou dat priyorite yo rive.
Selon direktè Sèvis Imigrasyon ak Sitwayènte Etazini an, Hichem Kefi, gen plis pase 100 mil ayisyen ki elijib pou pwogram nan, e selon tout prediksyon benefisyè yo kapab kòmanse antre Ozetazini apati mwa jiyè 2015.
Anfen, direktè ai Sant pou Kontwòl Maladi ak Prevansyon an (CDC), Kathy Middleton, fè konnen gouvènman ameriken an ap travay pou pote asistans bay otorite lasante ayisyen yo nan lit kont kolera a epi ede yo fè preparasyon pou sizoka epidemi Ebola ta antre ann Ayiti.
</doc>
<doc id='voa_2554915' lang='hat' type='mono' source_url='https://www.voanouvel.com/a/2554915.html' term='ebola'>
Pèsonalite Ane a pou Time Magazin : Se Tout moun Kap Lite Kont Epidemi Ebola
WASHINGTON, D.C. —
Magazin ameriken Time nonmen « pèsonalite ane a » pou 2014 la kòm li fè sa chak ane. Distenksyon an al jwenn tout moun ki angaje nan lit kont epidemi ebola a. Redaktè Magazin nan, Nancy Gibbs di :
"Tout doktè ak enfimyè ki montre kouraj ak konpasyon san yo pa janm fatige e ki riske pwòp vi yo pou yo sove lavi lòt moun, menm si nan kèk ka, yo menm tou, yo ka trape ebola. "
Time anonse chwa li pou ane 2014 la nan jounen mèkredi 10 desanm nan, swa menm jou kote OMS (Oganizasyon Mondyal Lasante) revele yon nouvèl otorite yo te kache e ki fè konnen plizyè douzèn moun mouri anba epidemi an nan yon komin ki nan pati lès peyi Syera Leyòn. Nan menm jounen mèkredi a, pòtpawòl OMS la, Margaret Chan, admèt tou premye repons òganizasyon an pou epidemi an pat koresponn ak defi ki te poze yo.
« Sekirite sante moun atravè lemond repoze sou yon fondasyon ki dwe solid anpil : se sekirite sante nasyonal la, mete sou kapisite, zouti ak kapasite pou detekte pwoblèm yo bonè. Se egzakteman sa nou bezwen. »
Espesyalis yo lanse avètisman pou di, malgre gwo efò ministè lasante yo ak gwoup asistans ap deplwaye, se pa tout moun ki malad ak ebola nan Afrik de Lwès ki izole e ki resevwa tretman kòmsadwa, e sa ogmante risk pou virus la kontinye pwopaje. Syera Leyòn rapòte 397 nouvo ka nan semèn ki fini nan dat 7 desanm pase a ; se 3 fwa plis pase peyi Gine Konakri ak Liberya mete ansanm.
</doc>
<doc id='voa_2506048' lang='hat' type='mono' source_url='https://www.voanouvel.com/a/2506048.html' term='ebola'>
Pwogrè Lit kont Epidemi Ebola ann Afrik de Lwès
WASHINGTON, D.C. —
Anbasadè Lèzetazini nan Nasyonzuni an, Samantha Power, fè konnen gen kèk siyn pozitif ki parèt nan 3 peyi Afrik de Lwès ki plis sibi konsekans epidemi ebola a e ki montre responsab lasante peyi sa yo ap fin pa kontwole malady a.
Diplomat ameriken an, ki te parèt nan pwogram televizyon CBS, Face the Nation, deklare gras a prezans espesyalis ki sòti nan Sant Kontwòl ak Prevansyon Maladi Etazini an, CDC, ak manm lame amerikèn nan, gen yon ogmantasyon 90 pou san nan kantite antèman ki fèt yon fason ki respekte kondisyon ki elimine danje sa te poze pou moun nan kapital Liberya a, Monrovya.
Madam Power ajoute to antèman ki pa poze danje e ki fèt 24 trè apre lanmò yon viktim, monte rive kounye a a preske 100 pou san nan Syera Leyòn. Daprè CDC, plis pase 70 pou san nan nouvo ka enfeksyon Ebola, rive pandan dewoulman antèman moun ki mouri anba maladi a; sa fèt akoz likid kap sòti nan kò mò a toujou gen viris la. Pandan patisipasyon Anbasadè Power nan pwogram CBS la, li deklare:
“Mwen ta renmen repete youn nan bagay mwen te tande lè m te laba a; sè ke moun yo te kontan onnpepli lè yo te wè Prezidan Obama ki tap anbrase Nina Pham, yon enfimyè ki te trape maladi ebola a nan Lopital Presbiteryèn Tegzas la nan Dallas, e ki pa gen maladi a ankò. Youn nan mesaj mwen te tande, se yon mesaj ki di: “Nou vle pou lemond antye anbrase nou, menm jan Prezidan Obama anbrase Nina Pham nan. Jounen jodi a, se Lèzetazini kap anbrase nou aktivman; men lòt peyi yo ta dwe fè menmman, parèyman...”
Lè yo poze Anbasadè Power kesyon sou desizyon Kanada pran pou l mete entèdiksyon sou vwayajè kap sòti nan Afrik de Lwès yo, li reponn Administrasyon Obama a kwè gen yon pi bon fason pou kenbe pèp ameriken an an sekirite: se abòde pwoblèm nan nan sous li, ogmante vwayaj sitwayen ameriken kap pote swen sante bay moun nan Afrik de Lwès, e fasilite deplasman lòt vwayajè ki kapab pote konkou yo nan rejyon an.
</doc>
<doc id='voa_3849983' lang='hat' type='mono' source_url='https://www.voanouvel.com/a/prezans-viris-ebola-nan-kongo/3849983.html' term='ebola'>
Afrik/Epidemi: Tès Laboratwa Konfime Prezans Viris Ebola a nan Repiblik Demokratik Kongo
Yon moun teste pozitif pou viris Ebola a nan nò Repiblik Demokratik Kongo pandan plizyè lòt moun tonbe malad, e ta gen nan yo ki menm mouri anba sentom ki ta sanble ak epidemi an.
Yon pòtpawòl Òganizasyon Mondyal Lasante (OMS) fè konnen otorite yo deklare yon ijans pou epidemi Ebola a nan pwovens Bas-Uele apre tès laboratwa fin konfime prezans viris la.
Pòtpawòl la mOMS la, Christian Lindmeier, di Sèvis Angle pou Afrik Lavwadlamerik la, 9 moun nan zòn nan tonbe malad ak sa ke espesyalis yo klase kòm yon fyèv ki vini ak emoraji kote pasyan an pèdi anpil san. Li fè konnen 3 moun pèdi lavi yo ak maladi a.
OMS fè konnen sou kont Twitter li lap travay ak Ministè Sante Kongo a pou bare epidemi a.
</doc>
<doc id='voa_2405785' lang='hat' type='mono' source_url='https://www.voanouvel.com/a/2405785.html' term='ebola'>
Ayiti: Pwopozisyon Sosyete Sivil la sou Manda Ofisyèl Eli yo si Eleksyon pa Dewoule Ane sa a
WASHINGTON DC —
Lidè Sosyete Sivil la, Pwofesè Rhony Desroches, lanse yon apèl bay palman an pou mande l adopte yon lejislayon ki ta pèmèt ofisyèl eli yo rete nan plas yo jous yo fin pase longè manda lalwa prevwa a. Misye Desroches lanse lide sa a pandan yon rankont avèk yon komisyon sena a kap pwopoze chanjman nan pwojè amandman lwa elektoral la.
Ansyen senatè Edmonde Supplice Beauzile, dirijan "Pati Fusion Socio-Democrates", di li pa dakò pou palmantè yo rete nan pòs yo apre desanm 2014 si eleksyon yo pa dewoule anvan fen ane a. Madan Beauzile ak lidè plizyè lòt pati politik ap travay sou yon pwopozisyon pou wete peyi a nan kriz l ap travèse depi kèk tan deja.
Konseye elektoral Nehemie Joseph, ki t ap pale ak laprès nan Pòtoprens, mande tout pati ki enplike nan pwosesis elektoral la rekonèt dat 26 oktòb pou dewoulman eleksyon yo pa yon dat reyalis, etan done tout travay KEP a genyen pou l fè pou l reyalize eleksyon lib, onèt e demokratik.
Depite Patrick Joseph (PRI: Parelementaires pour Le Renforcement Institutionnel) mande popilasyon an apiye grèv grangou Depite Arnel Belizaire ap fè depi 21 jiyè 2014 la. Objektif grèv la se mande revokasyon Jij Arnèl Alexis Joseph, liberasyon moun ki, daprè Misye Bélizaire, nan prizon pou rezon politik, ak transparans nan depans lajan Ajans Ameriken pou Devlopman Entènasyonal (USAID) mete a la dispozisyon palman an. Depite Joseph di san yon bon jan apui popilè, lap difisil pou kòlèg li kap fè grèv la jwenn satisfaksyon.
Yon lòt kote, asiz kriminèl ki tap dewoule nan Pòdepè, nan Depatman Nòdwès la, pran fen ak kondanasyon 6 akize, 6 liberasyon plis yon ranvwa.
Anfen, sekretè deta ayisyen pou pwodiksyon animal la, Michel Chancy, fè konnen pa gen menas ki poze pou pwodwi avikòl Ayiti ap enpòte yo. Misye Chancy fè deklarasyon sa a nan moman anpil moun gen sè-sote pou epidemi Ebola a, ki frape 4 peyi Afriken, pa antre sou tèritwa ayisyen an. Sepandan, sekretè deta a mande popilasyon an rete veyatif epi swiv konsèy otorite yo.
</doc>
<doc id='voa_2544054' lang='hat' type='mono' source_url='https://www.voanouvel.com/a/2544054.html' term='ebola'>
Prezidan Obama Mande Kongrè a Plis pase 6 Milya Dola pou Lit kont Maladi Ebola a
WASHINGTON, D.C. —
Prezidan ameriken an, Barack Obama, lanse yon apèl prese-prese bay Kongrè Lèzetazini an pou l mande yon fon dijans 6 Milya 200 milyon dola pou konbat epidemi ebola a; prezidan an ta renmen wè palmantè yo apwouve demand sa a anvan yo mete fen nan travay yo pou vakans fen dane yo ki pral rive nan kèk semèn sèlman. Misye Obama deklare:
« Nou pap kapab elimine Ebola san n pa depanse plis lajan. Si nou ta renmen wè lòt peyi ogmante kontribusyon yo, se nou k pou bay egzanp la. Se poutèt sa a map mande Kongrè a apwouve yon demand pou yon fon-dujans ki ka ede n konbat maladi-a anvan palmantè yo pran vakans pou fèt fen dane a. Se tap yon bèl kado nwèl pou pèp ameriken an e pou lemond... »
Prezidan Obama, ki pale konsa pandan li te nan lokal Enstiti Nasyonal Lasante a nan Eta Maryland, tou prè vil Washington, ajoute se avèk plezi li pran nouvèl ki fè konnen itilizasyon yon vaksen eksperimantal pa pwovoke okenn efè segondè sou moun ki eseye l pandan premye faz tès klinik yo. Li atire atansyon sou le fèt ke jiskaprezan pyès lòt medikaman kont maladi ebola a pa bay rezilta sa a.
</doc>
<doc id='voa_2485782' lang='hat' type='mono' source_url='https://www.voanouvel.com/a/2485782.html' term='ebola'>
Ayiti Make Jounen Entènasyonal Fanm Riral yo
WASHINGTON DC —
Prezidan Michel Martelly ak minis Zafè Fanm ak Dwa Fanm yo, Yanick Mezile, ak kèk lòt manm gouvènman an patisipe nan yon seremoni ki make, nan dat 15 oktòb 2014 la, "Jounen Entènasyonal Fanm Riral yo. Tèm entènasyonal ane 2014 la sete: "Automisation des filles: Briser le Cycle de la Violence." Tèm responsab ayisyen yo te chwazi sete: " Ann Bay Fanm Riral yo Plis Jarèt."
Ministè a, ki make jounen an nan vil Jeremie, wete chapo devan kouraj fanm kap viv nan zòn riral yo ak yon atansyon espesyal sou kontribisyon yo nan ekonomi peyi a.
Prezidan Michel Martelly, ki te pran lapawòl nan sikonstans la devan yon foul ki te sòti nan plizyè seksyon kominal nan Depatman Grand Ans la, fè konpliman pou sa li rele "wòl enpòtan" medam yo jwe nan fwaye yo. Chèf deta a pwomèt gouvènman an pral kontinye akonpaye fanm ayisyèn kap viv nan zòn riral yo nan lit yap mennen pou yo gen plis fasilite pou yo jwenn lajan prete labank. Yon lòt kote, Misye Martelly di peyi d Ayiti pa kapab fè bon jan konkirans entènasyonal si lòt peyi pa respekte prensip yo. Anfen li di, pou peyi a gen devlopman ekonomik, li bezwen estabilite.
Lòt nouvèl konsènan Ayiti:
Sekretè Jeneral Òganizasyon Pèp kap Lite(OPL), Sauveur Pierre-Etienne, rekonèt prezans twoup Misyon Nasyonzini pou Stabilizasyon Ayiti a (MINUSTAH) nesesè akoz enstabilite politik. Lidè OPL la mande aktè politik yo mete tèt yo ansanm pou yo redwi a 0 efektif solda òganizasyon entènasyonal la. Misye Pierre-Etienne pale konsa nan jounen mèkredi 15 oktòb 2014 la, swa yon jou apre Konsèy Sekirite Nasyonzini an te apwouve yon resolizyon ki pwolonje pou 12 mwa manda MINUSTAH ki nan peyi a depi 2004. An palan de MINUSTAH, chèf diplomasi ayisyèn nan, Duly Brutus, fè konnen sòlda nasyonzini yo kapab rete nan peyi a jous apre enstalasyon yon nouvo prezidan an 2016.
Yon lòt kote, Prezidan Michel Martelly dekore anbasadè ajanten an ann Ayiti, Marcello Sebaste, ki rive nan fen misyon li apre li fin pase 3 zan kòm chèf misyon diplomatik peyi Amerik di Sid la nan Pòtoprens.
Minis Afè etranjè ayisyen an, Duly Brutus di Ayiti, Kiba ak Repiblik Dominikèn, mete ansanm, gen yon popilasyon 30 milyon abitan -sa ki fè yo reprezante yon gwo mache ekonomik pou rejyon Karayib la. Daprè chèf diplomasi ayisyèn nan, pami 3 peyi sa yo, se Ayiti sèl ki an reta nan domèn tankou, pa egzanp, enfrastrikti ak edikasyon. Misye Brutus di gouvènman an ap travay ak plizyè peyi, tankou Meksik ak Lachin, pou pèmèt sitwayen ayisyen yo jwenn bous detid kap ba yo preparasyon ki nesesè pou Ayiti benefisye avantaj ekonomik rejyon ofri.
Premye Minis ayisyen an, Laurent Lamothe, patisipe nan yon reyinyon ak 2 minis --Marie Florence Duperval, sante piblik, epi Nesmy Manigat, edikasyon nasyonal-- sou yon plan repons si maladi ebola a ta antre nan peyi a. Vrèmanvre, daprè yon nòt pou laprès ki sòti nan biwo kominikasyon premati a, gouvènman an mete an plas yon plan pou pèmèt pwofesyonèl lasante yo fè fas ak yon sitiyasyon kote maladi ebola ta parèt nan peyi a epi limite o-maksimòm kantite viktim yo.
Selon desizyon responsab yo pran, pasaje k ap antre nan peyi a gen pou reponn yon seri kesyon e di si wi ou non yo gen sentòm maladi a. Gouvènman an prevwa yon zòn nan ayewopò entènasyonal Pòtoprens la pou resevwa vwayajè yo ta sispèk ki gen sentòm ebola a. Nan Baz MINUSTAH a –ki tou prè ayewopò a-- responsab yo gen yon sant izolman pou resevwa vwayajè ki ta enfekte tou.
Otorite lasante yo fè konnen yap mete ann aplikasyon pwotokòl reglemantasyon sanitè entènasyonal yo. Pandansetan gouvènman an mande popilasyon an pou l gade kalm li. Jiskaprezan yo poko idantifye okenn ka maladi ebola ann Ayiti.
Anfen, nan vil Marigot, ki tou prè Jakmèl, otorite yo mande asistans popilasyon an pou ede yo idantifye manm yon gang k ap komèt asasina epi ale ak yon pati nan kò viktim yo. Depi 2012, ane kote zak sa yo te kòmanse, 11 moun pou pipiti mouri nan kondisyon sa a. Selon otorite polisye yo, yon ankèt sou pye pou mete men sou asasen yo epi trennen yo devan lajistis.
</doc>
<doc id='voa_2485811' lang='hat' type='mono' source_url='https://www.voanouvel.com/a/2485811.html' term='ebola'>
Prekosyon Gouvènman Ayisyen an Kont Maladi Ebola
Premye Minis ayisyen an, Laurent Lamothe, patisipe, nan jounen mèkredi 15 oktòb 2014 la, nan yon reyinyon ak 2 minis --Marie Florence Duperval (sante piblik) epi Nesmy Manigat (edikasyon nasyonal)-- sou yon plan repons si maladi ebola a ta antre nan peyi a. Vrèmanvre, daprè yon nòt pou laprès ki sòti nan biwo kominikasyon primati a, gouvènman an mete an plas yon plan pou pèmèt pwofesyonèl lasante yo fè fas ak yon sitiyasyon kote maladi ebola ta parèt nan peyi a epi limite o-maksimòm kantite viktim yo.
Selon desizyon responsab yo pran, pasaje k ap antre nan peyi a gen pou reponn yon seri kesyon e di si wi ou non yo gen sentòm maladi a. Gouvènman an prevwa yon zòn nan ayewopò entènasyonal Pòtoprens la pou resevwa vwayajè yo ta sispèk ki gen sentòm ebola a. Nan Baz MINUSTAH a –ki tou prè ayewopò a-- responsab yo gen yon sant izolman pou resevwa vwayajè ki ta enfekte tou.
Otorite lasante yo fè konnen yap mete ann aplikasyon pwotokòl reglemantasyon sanitè entènasyonal yo. Pandansetan gouvènman an mande popilasyon an pou l gade kalm li. Jiskaprezan yo poko idantifye okenn ka maladi ebola ann Ayiti.
</doc>
<doc id='voa_2523121' lang='hat' type='mono' source_url='https://www.voanouvel.com/a/2523121.html' term='ebola'>
Somè G-20: Angajman Peyi-Manm yo nan Rezolisyon Final la
WASHINGTON, D.C. —
Lidè peyi G-20 yo pibliye yon plan kote yo pran angajman pou yo ajoute plis pase 2 trilyon dola sou pwodui enteryè bri mondyal la nan 5 kan kap vini la yo. Pou yo reyalize objetif sa a, yo pral fè envestisman nan enfrastrikti epi ranfòse sistèm mache lib la. Yo pran angajman tou pou yo pote kowoperasyon yo nan efò kap fèt pou konbat chanjman klimatik yo epi kore aksyon entènasyonal ki nesesè pou fè fas ak epidemi ebola a nan Afrik de Lwès.
Premye Minis ostralyen an, Tony Abbott, te pale nan fen somè a, ki dewoule nan vil Brisbane samdi ak dimanch 15 ak 16 novanm 2014 la, pou l te bay detay sou sa k di nan rezolisyon final la. Misye Abbott fè konnen:
“Ane sa a, Somè G-20 an debouche sou kèk rezilta reyèl e pratik; e gras ak efò G-20 an reyalize, pèp atravè lemond pral konnen yon alemye e se sa ki te objektif nou ane sa a.”
Prezidan ameriken an, Barack Obama, bò kote pa l, fè konnen pwogrè ki fèt nan Somè G-20 an pral pèmèt Lèzetazini kreye plis travay lakay li, sa pral pèmèt nou genyen yon planet ki pi pwòp e kote moun gen yon pi bòn santé epi pral gen pwogrè nan efò pou sove lavi non sèlman nan rejyon Afrik de Lwès la, men tou anpil lòt kote nan lemond.
Premye Minis britanik la, David Cameron, li menm, deklare nan moman Lèzetazini ak La Grand Bretay reprezante 2 nan pi gwo ekonomik mondyal yo, se tout peyi-manm G-20 yo ki fèt pou aplike desizyon yo pran nan Brisbane yo si yo vle wè pwogrè fèt nan ekonomi mondyal la. Misye Camerom di:
”Mwen panse si tout peyi ki vini la yo fè egzatteman sa yo pwomèt yo pral fè a --sètadi, ede ekonomi mondyal la pwogrese gras, antwòt, ak siyati akò nou anonse yo-- alòs, nou ka wè pwogrè kontinye fèt tout bon. Men, mwen dwe di nou pa kapab kwaze bra nou epi di nou fin fè devwa nou, paske tou senpleman nou travay di deja pou n gen yon ekonomi kap avanse. Nou dwe konnen genyen gwo menas ak gwo defi sou chemen an toujou.”
Gwoup G-20 an --ki reprezante 85% ekonomi mondyal la-- fè fas ak yon ralantisman ekonomik nan peyi tankou Lachin ak Japon. Epi, sou kontiman ewopeyen an, Zòn Ewo a sanble li sou wout pou l tonbe nan yon lòt resesyon.
</doc>
<doc id='voa_2527608' lang='hat' type='mono' source_url='https://www.voanouvel.com/a/2527608.html' term='ebola'>
Gouvènman an ap Ankete sou Ensidan ki Pase nan Manifestasyon 18 Novanm nan
WASHINGTON DC —
Gouvènman ayisyen an kondane vyolans ki te fèt pandan manifestasyon opozisyon an te òganize madi 18 novanm nan kote 2 moun pou pipiti blese. Gouvènman an anonse lajistis louvri yon ankèt pou idantifye koupab yo epi trennen yo devan lajistis. Opozisyon an lage responsabilite ensidan an sou do gouvènman an. Senatè Moise Jean Charles anonse li pral pote plent kont otorite yo.
Yon lòt kote, nan vil PòdePè ( Nòdwès) lapolis te entèveni pou pwoteje Sekretè Jeneral "Rassemblement des Democrates Nationaux Progressistes" (RDNP) Mirlande Manigat apre plizyè manm pati a te anpeche l bay yon konferans sou siyifikasyon "Bataille Vertières" la. Manm sa yo akize pwofesè Manigat yo di ki angaje pati a nan lit opozisyon an ap mennen kont gouvènman an san li pa konsilte yo. Pwofesè Manigat, ki rekonèt genyen yon pwoblèm nan mitan pati a, deklare li pa bezwen apwobasyon oken gwoup ni endividi nan pati a puiske li gen manda komite egzekitif la.
Anfen, plizyè ekspè sante piblik te patisipe nan yon rankont dirèk avèk Lafrik pou diskite sou danje viris Ebola a poze pou sanitè moun sou planèt la.
</doc>
<doc id='voa_2573271' lang='hat' type='mono' source_url='https://www.voanouvel.com/a/2573271.html' term='ebola'>
Pap Franswa Selebre 2èm Mès Nwèl Li kòm Chèf Legliz Katolik
WASHINGTON, D.C. —
Pap Franswa selebre mès minui nan Bazilik Sen Pyè-a, nan vil Wòm, nan okazyon 2èm seremoni anyèl li kòm Chèf Legliz Katolik Womèn nan. Se yon selebrasyon ki toujou dewoule pou make Fèt Nwèl la, youn nan pi gwo jou sakre nan tradisyon kretyen yo: li raple nesans Jezi Kri. Plizyè milye kretyen te rasanble sou Plas Sen Pyè a pou asiste seremoni an.
Nan omeli Souvren Pontif la prezante a (sa yo rele tradisyonèlman mesaj « urbi et orbi.», ki vle di yon mesaj ki sòti nan vil Wòm e ki al jwenn le mond antye), Pap la kondane sa l rele « pèsekisyon brital minorite yo ap sibi anba men gwoup Eta Islamik la nan Siri ak Irak, kote militan sa yo mete men sou yon gwo pati nan tèritwa 2 peyi sa yo. Pap la touche tou anpil lòt pwen nan aktyalite entènasyonal la, sitou nouvèl ki pale de konfli ak kriz mond aktyèl la ap konfwonte. Se konsa li lanse apèl pou l mande lapè nan peyi Ikrèn, Nijerya ak Repiblik Santrafrikèn, epi li kondane atak militan Taliban yo te lanse semèn pase a sou yon lekòl nan Pakistan, kote yo te touye plis pase 140 ti elèv.
Souvren Pontif la bay benediksyon li pou viktim epidemi ebola, espesyalman malad ak viktim nan peyi Liberya, Syera Leyòn ak Ginen, e li mande Bondye pou Li fè lapli benediksyon sa a tonbe tou sou pèsonèl medikal kap swaye malad yo.
Pandansetan, nan vil Bethlehèm, nan Si-Jodani, kretyen tout denominasyon ak pèlren ki sòti toupatou atravè lemond, rasanble pou yo asiste seremoni otorite palestinyen yo mete sou pye. Yon gwo pati nan resemoni relijye a dewoule nan Legliz Nativite a, ki sou Plas Krèch la, swa anplasman kote tradisyon di Jezi te pran nesans la. Tout bagay kòmanse ak yon defile ; nan tèt de fil defile sa a, nou jwenn kèk boy scouts ak girl scouts ki te kondui foul la jous nan Plas Krèch la. Pami moun ki te la pou gade defile a, nou jwenn yon pèlren lokal, yon palestinyen ki rele Soufyan Sobeck. Misye Sobeck, ki pale ak Lavwadlamerik, fè deklarasyon sa a :
« Pi fò moun yo kontan, paske jodi a se Nwèl. Se nan Bethlehèm nou ye la a ; se vil lapè a. Nou toujou genyen yon fason espesyal pou n selebre Nwèl. Ni mizilman, ni Kretyen, yo tout kontan nan jou Nwèl la ; paske, isit la, se pa kretyen sèlman ki selebere jou a. E mwen si e sèten nou pral pase yon jwaye Nwèl. »
Pandansetan, nan vil Jerizalèm, ann Izrayèl, kote Sovè a te pase pi fò tan li pandan 3 zan ministè li sou tè sa a, Patriyach Laten an, Fouad Twal, ki se achevèk Jerizalèm nan, te fè lapriyè jounen an an prezans plizyè santèn fidèl kretyen.
</doc>
<doc id='voa_2487122' lang='hat' type='mono' source_url='https://www.voanouvel.com/a/2487122.html' term='ebola'>
Efò kont Epidemi Ebola nan rejyon Afrik de Lwès la
Kominote entènasyonal la ap ranfòse efò kap fèt pou konbat epidemi ebola a nan Afik de Lwès kote maladi a deja touye anviwon 4 mil 500 moun; men kominote a poko ka rive rasanble fon-lajan ki nesesè pou l bloke pwogrè viris ki bay epidemi a.
Yon bato Flòt Wayal Britanik la genyen pou l kite La Grand Bretay vandredi 17 oktòb 2014 la pou l ale nan peyi Syera Leyòn avèk divès ekip medikal ak espesyalis lasante abò l. Yon jou anvan sa, prezidan ameriken an, Barack Obama, te bay otorizasyon li pou plis fòs militè Lèzetazini al ranfòse 4 mil manm pèsonèl ameriken ki deja nan rejyon Afrik de Lwès la kote yap patisipe nan efò pou konbat Ebola.
Nan jounen jedi 16 oktòb la, OMS (Oganizasyon Mondyal Lasante) te anonse lap voye kèk ekip nan Kòt-Divwa ak Mali pou yo evalye preparasyon peyi sa yo ap fè pou yo kontwole viris ki bay maladi a. OMS pral kowòdone efò menm jan kap fèt nan 13 lòt peyi a-risk nan rejyon an. Sekretè Jeneral Nasyon Zini an, Ban Ki-moon, repete yon apèl li te deja lanse pou l mande kontribisyon pou konba kont ebola a.
Eta-manm l’ONU yo pran angajman pou yo ofri 20 milyon dola sou yon total yon milya òganizasyon mondyal la ta renmen jwenn anvan premye desanm 2014 la. Misye Ban fè konnen jiskaprezan l’ONU resevwa 20 mil dola sèlman; e se yon peyi ki bay lajan sa a : Kolonbi.
</doc>
<doc id='voa_2484432' lang='hat' type='mono' source_url='https://www.voanouvel.com/a/2484432.html' term='ebola'>
Konsèy Sekirite Nasyon Zini an Renouvle Manda MINUSTAH a Pou 12 Mwa
WASHINGTON DC —
Tout manm Konsèy Sekirite Nasyonzini an, san manke youn, vote pou adopte rezolisyon 2180 (2014) pou pwolonje pou jis oktòb 2015 manda Misyon Nasyonzini pou Stabilizasyon Ayiti a (MINUSTAH). Konsèy Sekirite a pran desizyon sa a sou rekòmandasyon Sekretè Jeneral Ban Ki-moon. Nan yon nòt pou laprès Konsèy Sekirite a pibliye nan dat 14 oktòb 2014 la, li eksprime gwo enkyetid li devan reta ki genyen nan òganizasyon eleksyon nan peyi d Ayiti. Konsèy la lanse yon apèl bay pati konsène yo pou l mande yo chache jwenn yon antant pou eleksyon lejislatif pasyèl ak lokal yo dewoule anvan lontan. Konsèy la mande MINUSTAH kontinye kowòdone asistans entènasyonal ki nesesè pou gouvènman ayisyen an kapab òganize eleksyon lib, onèt e transparan avèk patisipasyon tout sektè.
Pou sa ki gen rapò ak pèsonèl militè MINUSTAH a -e toujou pou aplike rekòmandasyon Sekretè Jeneral Ban Ki-moon- Konsèy la deside redui efektif la kap sòti nan 5021 manm pou desann rive nan 2370 o-maksimòm; men pap gen chanjman nan efektif kò polis la kote chif la ap rete sa li ye jounen jodi a, swa 2601 manm.
Konsèy Sekirite a ensiste ankò sou wòl enpòtan Polis Nasyonal d Ayiti (PNH) ap jwe nan efò pou garanti sekirite ak stabilite nan peyi a pandan li atire atansyon sou nesesite pou enstitisyon polisyè a apiye travay kap fèt pou tabli eta-de-dwa nan peyi a, tankou sistèm judisyè a ak sistèm koreksyonèl la. Se poutèt sa Konsèy la mande MINUSTAH kontinye ranfòse kapasite enstitisyonèl ak operasyonèl Polis Nasyonal la, ki se youn nan prensipal travay misyon entènasyonal la. An plis de sa, Konsèy Sekirite a ankouraje otorite ayisyen yo kontinye fè refòm nan sistèm jistis la; pou yo fè sa, yo dwe, antwòt, ranfòse apui yap bay Konsèy Siperyè Pouvwa Jidisyè a pou asire endepandans ak efikasite enstitisyon jidisyè yo epi chache rezoud pwoblèm detansyon prevantif pwolonje a ak afè twòp moun ki genyen nan prizon yo.
Konsèy la reyafime volè dwamoun ki nan manda misyon an kòm yon pati esansyèl nan travay MINUSTAH e li lanse apèl bay Ekip Peyi Manm Nasyonzini yo ak lòt patnè entènasyonal yo pou yo kore operasyon gouvènman ayisyen an deja lanse nan domèn sekirite ak devlopman an gras ak apui MINUSTAH.
--------------------------------------------------------------------------------------
Yon lòt kote, Prezidan Michel Martelly rankontre ak ansyen Prezidan Rene Preval, nan jounen madi 14 oktòb 2014 la, nan kad konsiltasyon lap fè ak klas politik la e ak diferan lòt sektè pou chache rezoud kriz elektoral la. Aprè rankont la, Misye Preval di li espere Prezidan Martelly va aplike lide li pataje ak li yo pou jwenn yon solisyon pou enpas la.
Michel Brunache, pòt pawòl Premye Minis Laurent Lamothe, kontinye ankouraje gwoup 6 senatè opozisyon an pou yo kowopere ak kòlèg yo nan Gran Kò a dekwa pou amandman lwa elektoral la pase e pou eleksyon kapab dewoule nan kòmansman ane 2015 la. Msye Brunache, ki tap rankontre ak jounalis yo, pwofite pou l di gouvènman an pap pwolonje manda yon gwoup 10 senatè apre 2èm lendi janvye 2015 la, dat kote manda palmantè sa yo ap ekspire.
Anfen, gouvènman ayisyen an anonse li pran tout yon seri dispozisyon pou l evite epidemi Ebola a antre nan peyi a. Premye Minis Laurent Lamothe fè konnen gouvènman an mete sou pye yon pwogram fòmasyon kap ede anplwaye ladwann yo aplike prensip sekirite pou yo kontwole pasaje ak manm ekipaj k ap antre nan diferan pò peyi a.
</doc>
<doc id='voa_2510640' lang='hat' type='mono' source_url='https://www.voanouvel.com/a/2510640.html' term='ebola'>
Prezidan Obama Felisite Pati Repibliken an Pou Viktwa 4 Novanm nan
WASHINGTON, D.C. —
Prezidan Barack Obama deklare, avèk eleksyon mi-manda ki dewoule madi 4 novanm 2014 la, pèp ameriken an voye yon mesaj pou l di : “Nou vle pou òm politik yo travay di menm jan nou menm, nap travay di a, pou yo reyalize travay yo genyen pou fè pou peyi a ».
Lidè Lèzetazini an pale konsa nan yon konferans pou laprès li bay nan La Mezon Blanch mèkredi apre-midi apre eleksyon yo fin bay Pati Repibliken an kontwòl tou 2 chanm Kongrè a grasak viktwa yo ranpòte nan Sena a ki te anba men Demokrat yo, epi ogmantasyon kantite syèj yo te genyen nan Chanm Depite a.
Prezidan Obama di pa gen dout sou sa, sware madi a te bèl anpil pou Pati Repibliken an e li felisite lidè Repibliken yo ni nan Chanm Reprezantan an, ni nan Sena a. Daprè Misye Obama, avèk rezilta sa a kote pèp la bay Republiken yo yon gwo majorite nan Kongrè a, sitwayen yo fè konnen yo pa kwè Washington ap fonksyone byen e se li mnem, Prezidan Obama, yo rann responsab pou sa an tanke chèf Mezon Blanch la. Li kontinye pou l di li vle travay ak Repibliken yo pandan 2 zan li rete pou l pase sou pouvwa a e li envite yo mete ajenda yo devan l, paske li dispoze pran an konsiderasyon sa yo gen pou yo di. Prezidan Obama di:
« Objektif nimewo 1 mwen --puiske mwen pa pral patisipe nan eleksyon ankò ; mwen pap kandida ankò; mwen pa genyen lòt anbisyon politik--, eben, premye objektif mwen se bay bon rezilta pou pèp ameriken an otan ke m kapab pandan 2 zan mwen rete pou m pase sou pouvwa a. »
Pou sa k konsènen youn nan plan administrasyon Obama a genyen sou ajanda l e ki pwovoke gwo deba nan Kongrè a depi kèk tan -an palan de plan refòm nan sistèm imigrasyon an- lidè ameriken an deklare li pral kontinye avanse ak pwojè refòm sa a epi eseye jwenn yon antant final sou sa ak Kongrè a anvan fen ane a. Sepandan, si lidè repibliken yo pa deside leve pye yo pou fè dosye a avanse, li pral pase alaksyon pou kont li, paske peyi a pa kapab ap tann tout tan. Prezidan Obama di :
« Map gade kote m gen otorite pouvwa egzekitif la ban mwen pou m aji e nou pral kòmanse travay sou sa. Men, mwen vle ensiste pou n di si, an reyalite, lidè repibliken yo vle nou genyen yon lwa sou imigrasyon, yo genyen kapasite kounye a pou yo adopte lwa sa a. Mwen espere yo va tanmen diskisyon sou sa avèk mwen e ak lidè demokrat yo nan 2 chanm Kongrè a. Se yon lwa mwen vle ko-patwone, paske li pran an konsiderasyon veritab preokipasyon popilasyon an; daprè mwen, pi vit nou travay sou kesyon sa a, se pi bon sa ap ye. »
Bò Kote pa l, pwochen lidè majorite nan Sena a, Mitch McConnell, di li dispoze travay ak pouvwa egzektif la sou dosye imigrasyon an, men sa pral mande anpil chanjman nan fason Prezidan Obama te abode kesyon an jiskela. Senatè McConnel deklare:
« Nou pral fè diskisyon sou mwayen pou n avanse sou dosye sa a. Men mwen ka pale klè pou m di mwen byen konnen pèp ameriken an genyen anpil bagay li pa renmen nan pwojè refòm gouvènman an. »
Prezidan Barack Obama lanse apèl tou bay Kongrè ki la kounye a toujou pou mande l adopte lwa sou bidjè federal la anvan sezon fèt kap tanmen mwa pwochen an. Li anonse li pral mande Kongrè a vote plis lajan pou kore efò kap fèt pou Lèzetazini pote kontribisyon li nan konba kont maladi Ebola epi li mande palmantè yo ba li plis otorite pou l sèvi ak fòs zame Lèzetazini an pou l lite kont Gwoup Eta Islamik la.
</doc>
<doc id='voa_2492118' lang='hat' type='mono' source_url='https://www.voanouvel.com/a/2492118.html' term='ebola'>
Ayiti Adopte Yon Plan Rejyonal pou Lit Kont Epidemi Ebola a
WASHINGTON DC —
Prezidan ayisyen an, Michel Martelly, retounen Pòtoprens apre li te ale La Avàn, Kiba, kote li te dirije yon delegasyon wo nivo ki t al patisipe nan yon somè chèf deta ak chèf gouvènman Amerik Latin nan ak Karayib la sou fason pou yo konbat epidemi ebola a si jamè li ta antre nan rejyon an.
Nan deklarasyon Misye Martelly fè pou laprès aprè retou li ann Ayiti, li pale de enpòtans yon kanpay enfòmasyon pou popilasyon an konprann danje maladi a poze ak fason pou sitwayen ayisyen yo pwoteje tèt yo.
Minis Sante Piblik la, Florence Duperval Guillaume, ki te fè pati delegasyon ki te ale Kiba a, di patisipan yo adopte yon plan global ki gen 23 pwen pou lite kont epidemi an. Daprè sa Doktè Guillaume fè Sèvis Kreyòl Lavwadlamerik la konnen, ministè lap dirije a deja kòmanse yon seri atelye travay ak pwofesyonèl ki nan premye liy defans byennèt piblik la pou idantifye moun ki ta montre yo gen sentòm maladi a. Anplwaye sèvis imigrasyon ak ladwann yo se premye gwoup fonksyonè piblik kap swiv seminè sou maladi a.
Yon lòt kote, toujou nan kad dispozisyon otorite ayisyen yo pran pou yo anpeche maladi ebola a antre nan peyi a, yon kominike Ministè Sante Piblik fè parèt fè konnen responsab ayisyen yo entèdi tout moun ki sòti nan Liberya, Gine ak Sierra Leyòn --peyi afrik de lwès ki pi afekte yo-- antre ann Ayiti an pandan yon peryòd 28 jou aprè yon sant medikal rekoni te remèt yo yon sètifika ki di yo pa gen maladi a (tan minimòm ki nesesè pou yon moun ki trape viris ebola a montre sentòm maladi a se 21 jou).
Anfen, yon nòt ki soti nan Biwo Afè Piblik Anbasad Ameriken nan Pòtoprens bay plis detay sou pwogram eksepsyon pou konsolidasyon fanmi ayisyen an (HFRP) avèk repons pou kesyon moun plis ap poze yo.
</doc>
<doc id='voa_2487302' lang='hat' type='mono' source_url='https://www.voanouvel.com/a/2487302.html' term='ebola'>
Etazini-Ebola: Prezidan Obama Nonmen Ron Klain Kowòdonatè Espesyal Lit kont Epidemi a
Prezidan Barack Obama nonmen yon ansyen ofisyèl la Mezon Blanch, Ron Klain, kòm kowòdonatè efò Lèzetazini ap fè pou konbat maladi motèl ki rele Ebola a. Yon kominike La Mezon Blanch pibliye vandredi 17 oktòb 201 4la, konfime nominasyon Misye Klain, yon ansyen otorite wo-plase nan biwo 2 vis prezidan, pou okipe pòs la.
Jedi 17 oktòb la, Prezidan Obama te pale de posiblite pou l kreye pòs sa a lè l tap anonse li bay otorizasyon pou plis fòs militè Lèzetazini al ranfòse 4 mil manm pèsonèl ameriken ki deja nan rejyon Afrik de Lwès la kote yap patisipe nan efò pou konbat ebola.
Pandansetan, Oganizasyon Mondyal Lasante deklare peyi Senegal pa genyen okenn ka Ebola lakay li. OMS fè deklarasyon sa a vandredi, swa 42 jou aprè peyi a te rapòte yon sèl ka ebola; se yon nonm ki te fèk fè yon vwayaj nan peyi Gine. (42 jou se 2 fwa tan ki nesesè pou yon moun montre sentòm maladi a apre li fin trape viris la). Sepandan, Oganizasyon Mondyal Lasante lanse avètisman pou l di pozisyon jewografik Senegal fè l tounen yon peyi a-risk, paske plis moun ka sòti lòt kote epi pote maladi a nan peyi a.
</doc>
<doc id='voa_2418970' lang='hat' type='mono' source_url='https://www.voanouvel.com/a/2418970.html' term='ebola'>
Avètisman OMS devan Menas ki Poze pou Oganizasyon Imanitè yo
Oganizasyon Mondyal Sante (OMS) lanse yon avètisman kont yon tandans kap grandi, kote travayè lansante ak lopital yo tounen sib pou atak nan konfli ame ak kriz imanitè yo.
Ajans Nasyon Zini an fè parèt pinga sa a nan okazyon Jounen Monydal Aksyon Imanitè yo, swa madi 19 out la 2024 la. OMS di prensipal ka dijans ki poze atravè lemond yo ap ogmante nan enpòtans yo, nan konplikasyon ka yo e nan fason rapid yap rive youn dèyè lòt. Doktè Richard Brennan se direktè Depatman Ka Dijans ki jere afè imanitè nan OMS. Li di :
“Gen anpil chans pou 80 mwa ki sòt pase yo reprezante peryòd kote nou te pi okipe nan tout istwa aksyon imanitè yo. Rezon an, sè ke gen yon pakèt gwo kriz ki eklate nan peyi tankou Siri, Soudan Sid, Repiblik Santrafrik, Irak mete sou epidemi Ebola a kap fè ravaj aktyèlman ann Afrik de Lwès, san nou pa site lòt kriz grav ki rive nan peyi tankou Somali ak Yemèn e nan pati lès peyi Kongo.”
Konfli ki fèk pete nan rejyon Gaza a se yon lòt egzanp ki montre kijan travayè lasante, lopital, klinik, malad ak anbilans tounen sib atak privilejye belijeran yo. Aksyon konsa anpeche moun ki malad resevwa swen medikal nan moman yo gen plis bezwen pou swen sa yo.
Nan Pakistan ak Nijerya, pèsonèl medikal kap bay moun vaksen polyo (pi fò nan manm pèsonèl sa yo se fi), sibi atak, toujou daprè Misye Brennan ki ajoute: «Aksyon konsa reprezante yon vyolasyon dwa entènasyonal. »
</doc>
<doc id='voa_2491316' lang='hat' type='mono' source_url='https://www.voanouvel.com/a/2491316.html' term='ebola'>
Daprè OMS, Yon Vaksen kont Ebola Posib Anvan Janvye 2015
Oganizasyon Mondyal Lasante (OMS) anonse yon vaksen kont maladi Ebola kapab pare pou antre sou mache a anvan mwa janvye 2015. Asistan direktè OMS la, Doktè Marie Paule Kiény –ki tap abòde dosye a nan jounen madi 21 oktòb 201 4 la pandan li tap pale ak laprès nan vil Jenèv, an Swis-- deklare esè nan klinik sou vaksen kont Ebola a ap dewoule, ou byen pral dewoule, ann Ewòp, Ozetazini e sou kontinan afriken an. Daprè doktè Kiény toujou, si espesyalis yo jwenn moun kapab itilize vaksen sa a an tout sekirite, yo byen kapab eseye yo ann Afrik an janvye kote yo ka sèvi ak plizyè milye dòz. Asistan direktè OMS la pa di kilè vaksen an ap disponib sou tout mache mondyal la. Jiskaprezan, pa gen gerizon pou ebola ki deja touye plis pase 4 mil 500 moun ane sa a sèlman ann Afik de Lwès.
Yon lòt kote, OMS deklare Nijerya pa gen maladi ebola a lakay li aprè 42 jou san dekouvèt okenn ka epidemi an nan peyi a. (42 jou se 2 fwa lavalè tan ki nesesè pou yon moun ki trape viris ki bay ebola a montre siyn ki fè wè li devlope maladi a). Rui Gama Vaz, reprezantan OMS nan Nijerya, fè anons la lendi 20 oktòb 2014 la nan kapital peyi a, Abouja. Misye Gama Vaz di :
« Se yon reyisit, se yon viktwa ekstwòdinè ki montre lemond lòm kapab bloke pwogrè Ebola. Men nou dwe pale klè pou n di se sèlman yon batay nou ranpòte la a. Lagè a va fini lè e sèlman lè nou va kapab deklare tout Afrik de Lwès pa gen ebola ladan l ankò. »
Bò kote pa l, prezidan nijeryan an, Goodluck Jonathan, li pou laprès yon deklarasyon kote li fè konpliman pou sitwayen nejeryan yo ki, daprè li, te travay pou mete kontwòl sou epidemi an. Prezidan Jonathan deklare:
“Prensipal bagay ki te pèmèt Nijerya reyisi, se travay sitwayen nijeryan òdinè yo. Lè gouvènman an te di: « Mezanmi, se pou n fèt atansyon pou n pa reyini an gwoup ; pou n pa fè ti pil, gwo pil ; se pou n pa bay lanmen e nou pa dwe deplase yon kadav konsa-konsa… » Mwen te pè pou lidè legliz yo pat reziste, paske pratik la kominyon an, pratik pran lasent sèn nan, vle moun reyini ansanm kote plizyè milye fidèl bwè nan menm koup la, etsetera. Men, legliz yo te kanpe pratik sa a pandan yon peryòd; moun te menm sispann bay lanmen atravè tout peyi a ; tout sa te sispann e òganizasoyn relijyez yo te pote konkou yo nan kanpay sa a. Menm moun ki bon zanmi te sispann bay akolad. Yo te di: « Toutotan nou pa jwenn bout ebola, nap fè sa k nesesè pou n elimine li. » Se sa k pèmèt nou ranpòte siksè sa a rapidman konsa. Otreman, nou pa tap reyisi, paske gouvènman an pat gen yon bagèt majik pou l te rezoud pwoblèm nan.”
Pandan peryòd epidemi an te prezan nan Nijerya, otorite yo te rapòte 20 ka maladi a; pami malad yo, gen 8 ki mouri.
</doc>
<doc id='voa_2490802' lang='hat' type='mono' source_url='https://www.voanouvel.com/a/2490802.html' term='ebola'>
Ayiti - Karayib - Amerik Latin - Preparasyon Kont Epidemi Ebola a
WASHINGTON DC —
Prezidan Michel Martelly te nan tèt yon delegasyon wo nivo ki ale nan La Avàn, Kiba, kote li patisipe nan yon somè chèf deta ak chèf gouvènman Amerik Latin nan ak Karayib la sou yon estrateji tèt ansanm pou fè fas ak yon posib epidemi Ebola nan rejyon an. Se Alyans Bolivaryèn Pèp Amerik yo ( ALBA) ki òganize somè a. Delegasyon Ayiti a mete devan patisipan yo dispozisyon administrasyon Martelly/Lamothe la pran pou l kontrekare epidemi an si jamè li ta antre nan peyi a. Premye Minis Laurent Lamothe, Premyè Dam nan, Sophia Martelly, ak Minis Sante Piblik la Florence Duperval Guillaume, antwòt, te nan delegasyon ki te akonpaye chèf deta a nan La Avàn.
Epidemi Ebola a deja touye plizyè milye moun nan 3 peyi ann Afrik de Lwès: Liberya, Syera Leyòn ak Gine. Gouvènman ameriken an depeche yon kontenjan militè e li voye asistans finansye pou ede konbat maladi a. Kiba, bò kote pa li, voye tou plizyè santèn doktè ak lòt pwofesyonèl lasante nan peyi afekte yo pou pote konkou yo nan efò kap fèt pou bloke pwogrè epidemi an.
Somè La Avàn nan dewoule nan moman Òganizasyon Mondyal Lasante (OMS) deklare epidemi Ebola pa ekziste ankò nan Nijerya. OMS pran desizyon sa a apre 42 jou pase san otorite lasante nijeryan yo pa rapòte okenn ka maladi a -42 jou se 2 fwa tan ki nesesè (21 X 2) pou yon moun ki trape viris la montre sentòm ki fè wè li genyen maladi a.
LÒT NOUVÈL AYITI:
Francky Exius, prezidan Komisyon Jistis ak Sekirite nan sena a, konvoke responsab wo-plase Polis Nasyonal la pou yo bay eksplikasyon sou sa kèk obsèvatè konsidere kòm "reyaksyon egzajere" fòs de lòd yo pandan manifestasyon opozisyon an te òganize vandredi 17 oktòb kont pouvwa an plas la nan okazyon 208èm anivèsè asasina Lanperè Jean-Jacques Dessalines. An plis de sa, otorite PNH yo ap gen pou reponn kesyon komisyon an sou klima ensekirite a k ap ogmante chak jou nan peyi a, sitou nan kapital la.
Nan vil Okay, nan pati sid Ayiti, otorite lajistis poko reponn akizasyon lapolis nan depatman an lanse kont kèk jij ki, daprè lapolis, ap mennen operasyon sezi dwòg san prezans manm polis nasyonal la,jan règleman yo mande sa a.
Anfen, nan vil Jeremi, nan Depatman Grand’Ans, asiz kriminèl, avèk ou san asistans jiri, kòmanse lendi 20 oktòb 2014 la. Otorite yo gen pou tande 12 ka pandan sesyon an. Responsab yo anonse yap kòmanse yon pwogram jijman kriminèl yon fwa chak semèn pou redui kantite ka detansyon prevantif pwolonje nan sistèm penitansye depatman an.
</doc>
<doc id='voa_2493502' lang='hat' type='mono' source_url='https://www.voanouvel.com/a/2493502.html' term='ebola'>
Dewoulman Katriyèm Somè Ayisyano-Dominiken nan Petyon-Vil.
WASHINGTON DC —
Ayiti ap òganize 4èm somè wo-nivo ayisyano/dominiken kote delegasyon yo pral abòde kesyon ki gen rapò ak komès, envestisman ak kèk lòt dosye tankou fason pou 2 peyi yo travay ansanm pou yo lite kont epidemi Ebola a sizoka li ta antre sou il Ispanyola a. Minis prezidans dominiken an, Gustavo Montalvo, ap prezide delegasyon peyi vwazen an k ap gen ladan n kèk lòt minis ak òm dafè ki pral eksplore posiblite pou yo envesti ann Ayiti. Premye Minis Laurent Lamothe ap gen ak li divès minis ak dirijan sektè komès ak endistri a. Reprezantan kominote entènasyonal la pral asiste rankont la k ap dewoule nan yon otèl nan Petion Ville tou pre kapital la, Pòtoprens.
Ayiti-Jistis :
Avoka militan André Michel anonse li pral relanse yon aksyon an jistis kont fanmi prezidansyèl la nan Kou Dapèl Pòtoprens la lendi 27 oktòb 2014 la. Yon lòt kote, Mèt Andre Michel fè konnen li pral rele devan lajistis polisye ki te gate manifestasyon opozisyon an te òganize nan Potoprens vandredi 17 oktòb 2014 la . Avoka militan an mande direktè Polis Nasyonal la, Godson Orelus, pou l soumèt lis polisye ki te la pou asire sekirite manifestan yo. Opozisyon an ap planifye 2 lòt manifestasyon: youn pou jedi 23 oktòb la pou mande liberasyon patizan ke fòs de lòd yo te arete pandan manifestasyon vandredi 17 oktòb la; epi yon lòt fikse pou dimanch 26 oktòb la, dat kote eleksyon lejislatif pasyèl yo te dwe dewoule, dapre yon arete prezidansyèl; patisipan nan 2èm manifestasyon sa a pral mande demisyon gouvènman Martelly-Lamothe la ki pase 3 zan san li pa òganize pyès eleksyon nan peyi a.
Anfen, Direction Générale des Impots (DGI) anonse distribisyon nouvo plak machin yo sou tout teritwa nasyonal la kòmanse depi 1 oktòb 2014 la e li pral fini 31 desanm. Direktè Jeneral DGI a, Morlan Muradin, di gen 450 mil plak ki disponib pou otomobil ak motosiklèt.
</doc>
<doc id='voa_2489573' lang='hat' type='mono' source_url='https://www.voanouvel.com/a/2489573.html' term='ebola'>
Ayiti Prezan nan yon Somè ALBA sou Epidemi Ebola nan Kiba
WASHINGTON DC —
Yon delegasyon wo nivo ayisyen ki gen nan tèt li Prezidan Michel Martelly, kite Ayiti lendi 20 oktòb la pou l ale nan vil La Avàn, kapital Kiba, pou l patisipe nan yon somè Alyans Bolivaryèn pou Pèp Amerik yo ( ALBA) ap òganize sou epidemi Ebola a. Objektif somè a se pèmèt gouvènman yo travay ansanm pou yo kowòdone efò yo pou konbat yon posib antre epidemi Ebola a nan rejyon an. Ayiti, ki gen yon estati obsèvatè nan òganizasyon an, deja pran yon seri dispozisyon pou anpeche epidemi a antre nan peyi a. Pami dispozisyon sa yo gen siveyans pò ak ayeropò yo mete sou seminè pou pwofesyonèl lasante yo. Premye Minis Laurent Lamothe, premye da m Sophia Martelly ak Minis Sante Piblik la, Florence Duperval Guillaume, twouve yo pami pèsonalite ki fè pati delegasyon an.
Epidemi Ebola a deja touye plis pase 4 mil moun nan 3 peyi wès-afriken: Liberya, Sierra Leyòn ak Gine. Gouvènman ameriken an depeche tou yon kontenjan militè e li ofri asistans finansye pou kore lit kont maladi a. Gouvènman Kiben an voye nan peyi afekte yo plizyè santèn medsen ak lòt espesyalis nan domèn lasante pou ede bloke pwogrè epidemi an.
Lòt Nouvèl Konsènan Ayiti:
Opozisyon an ap pare pou l òganize plis manifestasyon pou kontinye yon mobilizasyon kont administrasyon Martelly/ Lamothe la. Vandredi 17 oktòb la lapolis te sèvi ak gaz lakrimojèn e ak kanon dlo pou l gaye patizan opozisyon an ki tap manifeste kont gouvènman an nan okazyon komemorasyon 208èm anivèsè asasina Anperè Jean Jacques Dessalines. Senatè Moise Jean Charles, ki pale sou Lavwadlamerik, di òganizatè yo pral diskite ak fòs de lòd yo sou pakou yon manistasyon ki fikse pou dimanch 26 oktòb la.
Paralèlman ak manifestasyon opozisyon an, sipòtè pouvwa an plas la te reyini sou ansyen teren aviyasyon militè Bowen Field (Delmas 2) nan okazyon komemorasyon asasina fondatè nasyon an. Prezidan Michel Martelly ak lòt manm gouvènman an te pwofite okazyon an pou yo distribye kado bay patizan gouvènman an.
Anfen nan Dyaspora a, pi presizeman nan vil Boston, nan Eta Massachussetts, lidè kominote ayisyèn nan resevwa ak satisfaksyon desizyon gouvènman ameriken an pran pou l pèmèt sitwayen ayisyen ki ann Ayiti e ki jwenn apwobasyon Sèvis Imigrasyon Ameriken an, vin tan dokiman rezidans yo Ozetazini apati de kòmansman 2015. Otorite ameriken yo mande moun ki te fè aplikasyon pou manm fanmi yo, rete tann yo resevwa yon lèt sèvis imigrasyon anvan pou yo kòmanse fè preparasyon yo.
</doc>
<doc id='voa_2462461' lang='hat' type='mono' source_url='https://www.voanouvel.com/a/2462461.html' term='ebola'>
Mesaj Prezidan Barack Obama devan Asanble Jeneral l’ONU an pou Sesyon 2014 la - Kòmantè.
Prezidan ameriken an, Barack Obama mete devan asanble jeneral Òganizasyon Nasyon Zini an, nan jounen mèkredi 24 septanm 2014 la, yon mesaj ki te santre, antwòt, sou monte vyolans teworis nan Mwayen Oryan an (ak yon aksan sou menas Gwoup Eta Islamik la nan Siri ak Irak), sou konpòtman Larisi vizavi peyi vwazen Ikrèn, ak eklatman epidemi Ebola a nan pati lwès kontinan Afriken an.
Prezidan ameriken an deklare « lemond ap balanse ant lagè ak lapè », men li pran angajman pou l demanbre « rezo lanmò » ki rele Eta Islamik la e kap simaye dezas akk latèrè nan Pwòch Oryan an.
« Gwoup Eta Islamik la fèt pou l demanbre e finalman disparèt. Gwoup sa a ap simaye laterè toupatou kote li pase nan Irak an nan Siri. Manman, sè, jèn fi, yo tout viktim vyòl gwoup la itilize kòm zam lagè. Militan li yo touye timoun inosan anba koutzam. Yo jete kadav pa bann e pa pakèt nan fòs komin. Yo lage minorite relijye yo nan grangou jouskaske yo mouri. Yo komèt krim pi efrayik moun kapab imajine : yo koupetè tè kretyen-vivan inosan epi yo pibliye videyo ki montre zak fewòs sa yo pou choke konsyans lemond. Pa gen okenn dye ki mande moun komèt zak konsa nan non li. »
Lidè Ameriken-an di li pa pral kite okenn gwoup menase sekirite Lèzetazini ak alye li-yo e pou sa li pap pèmèt yo viv an sekirite.
« Nou pa pral tolere abri sur pou teworis, menm jan nou pap aji kòm yon puisans kap okipe lòt peyi. Nou pral pran dispozisyon kont moun ki menase sekirite nou ak sekirite alye nou yo pandan nap jete baz yon kowoperasyon anti-teworis. »
Prezidan Obama di Lèzetazini ap rete yon patnè « konstriktif e ki respekte alye li » nan lit kont militan Eta Islamik la. Men li egzòte mizilman yo pou yo rejte ideyoloji ki pèmèt gwoup tankou Eta Islamik la pran nesans.
Analis politik Frantz Antoine Leconte di nou mesaj prezidan Barack Obama mete te santre antwòt, sou monte vyolans teworis nan Mwayen Oryan an (ak yon aksan sou menas Gwoup Eta Islamik la nan Siri ak Irak), sou konpòtman Larisi vizavi peyi vwazen Ikrèn, ak eklatman epidemi Ebola a nan pati lwès kontinan Afriken an. Misye Leconte konsidere mesaj sa a kòm yon apèl yon lidè mondyal responsab lanse bay kominote entènasyonal la pou yo montre solidarite ki nesesè pou rezoud gran pwoblèm ki poze nan lemond nan kòmansman 21èm syèk la. Klike sou lyen anlè a pou w tande kòmantè Pwofesè Leconte ki reponn kesyon Lyonel Desmarattes.
</doc>
<doc id='voa_2485749' lang='hat' type='mono' source_url='https://www.voanouvel.com/a/2485749.html' term='ebola'>
Avètisman OMS : Maladi Ebola Ap Koze Plis Pwoblèm ann Afrik de Lwès
Oganizasyon Mondyal Lasante (OMS) fè konnen sitiyasyon an ap vin pi grav nan peyi Afrik de Lwès kote epidemi Ebola a ap fè viktim. Ajans Nasyonzini an konsidere transmisyon viris mòtèl sa a ap pwopaje san chanjman nan rejyon an. OMS ensiste sou fason rapid maladi a ap devlope nan peyi Syera Leyòn kote omwen yo rapòte 425 nouvo ka nan 10 jou ki sòt pase yo, tandiske nan peyi Gine, ki tou prè Syera Leyòn, gen yon ogmantasyon nan kantite ka transmisyon viris ki bay Ebola a.
Espesyalis yo espere wè kèk pwogrè nan lit kont maladi a nan semèn kap vini an. OMS pral deklare viris Ebola a pa egziste nan Nijerya ak Senegal si peyi wès-afriken sa yo rive rete 42 jou san yo pa anrejistre okenn ka maladi a (42 jou 2 fwa tan ki nesesè pou yon moun devlope sentòm Ebola aprè li fin trape viris la). Gen apeprè 4 mil 500 moun ki déjà mouri avèk Ebola depi epidemi an te komanse nan fen ane pase a. Viris la ka bay la fyèv, emoraji, vomisman ak dyare e yon moun trape li lè li antre an kontak avek likid ki sòti nan kò yon malad.
Prezidan ameriken an, Barack Obama, anile divès deplasman li te gen poul fè atravè Lèzetazini pou l mennen kanpay pou kandida nan eleksyon pou manm Kongrè a ki pral dewoule mwa pwochen an, pou l kapab fè yon rankont dijans avèk manm kabinè li a aprè nouvèl yo fin rapote yon 2èm pwofesyonèl sèvis lasante Ozetazini enfekte ak viris Ebola a. Se yon enfimyè ki te vwayaje nan yon avyon komèsyal yon jou anvan li devlope sentòm maladi a.
Responsab yo nan Sant Kontwòl ak Prevansyon Maladi Lèzetazini an, (CDC), di risk pou yon lòt pasaje ki te nan avyon an trape maladi a se yon risk ki limite anpil, puiske pwopagasyon ebola a fèt nan kontak dirèk avek likid ki sòti nan kò yon moun ki enfekte. Malgre risk sa a piti anpil, CDC ak konpayi avyon an di yap chache pran kontak ak tou lè 132 pasajè ki te abò a. Se yon tès medikal ki te fèt nan kòmansman semèn nan, ki te revele enfimyè a gen maladi a. Manmzèl te fè pati yon ekip medikal vil Dallas ki te trete yon sitwayen liberyen, Thomas Eric Duncan, ki te trape ebola; misye te mouri nan dat 8 oktòb pase a.
</doc>
<doc id='voa_1968876' lang='hat' type='mono' source_url='https://www.voanouvel.com/a/1968876.html' term='ebola'>
Epidemi Ebola a ap Vale Teren nan 3 Peyi sou Kontinan Afriken an.
Prezidan Syera Leyòn nan, Ernest Bai Koroma, dekrete yon eta dijans pou ede peyi a fè fas ak yon epidemi viris ki bay maladi ebola a. Nan yon mesaj Misye Koroma mete devan pèp la e ki pase nan radyo ak televizyon atravè tout peyi a, li fè konnen gouvènman an mete an karantèn tout zòn kote yo dekouvri maladi a.
Otorite yo entèdi tout rankont an piblik pandan yap fouye kay pou yo idantifye moun ki enfekte epi fè mete an aplikasyon prekosyon pasaje dwe pran nan prensipal ayewopò peyi a. Dispozisyon sa yo pral rete an plas pandan yon peryòd kap varye ant 60 e 90 jou. Prezidan Koroma di –nap site:
“Syera Leyòn twouve li jounen jodi a nan yon gwo kokenn batay, paske maladi ebola a se yon lennmi okenn peyi pou kont li, okenn kominote pou kont li, pa kapab bat.”
Misye Koroma kontinye pou l di li pral pran avyon vandredi premye out 2014 la pou l ale nan peyi Gine kote li pral rankontre ak prezidan gineyen an e ak lidè peyi Liberya a po yo kowòdone yon estrateji pou yo fè fas ak sitiyasyon an.
An palan de Liberya, pwofesyonèl lasante nan peyi sa a ap pran anpil prekosyon pou yo pwoteje tèt yo aprè 2 volontè ameriken ki tap ede moun ki gen ebola a, fin pa trape maladi a. Gouvènman an nan Monrovia pran desizyon pou l fèmen tout lekòl aprè epidemi an te eklate nan peyi a.
Pandansetan, nan Syera Leyòn, òganizasyon imanitè Medsen san Fwontyè fè konnen le fèt ke maladi a rive gaye rapidman, sa nui anpil-anpil efò kap fèt pou yo konbat li. Doktè Anja Wolz, kowòdonatris operasyon dijans òganizasyon an, di pwofesyonèl lasante yo ap fè fas ak yon sitiyasyon konplike.
« Pou le moman, nan Medsen San Fwontyè, nou gen posiblite pou n travay sèlman nan sant entèvansyon dijans yo, paske nou pa gen mwayen pou n ale deyò. Se yon sitiyasyon ki difisil anpil. Daprè mwen, pou le moman se kòmsi m ta di nou kanpe sou tèt yon iceberg; se tèt montay la sèlman nou ka wè, paske mwayen nou itilize pou n konnen kijan moun trape maladi a pa efikas. Se youn nan pi gwo pwoblèm nap konfwonte; paske pou n fè fas ak epidemi ebola a, li enpòtan pou n jwenn malad yo le pi vit posib epi refere yo nan sant tretman dijans la. Se esansyèl pou n fè fas ak epidemi sa a. »
Nan yon rapò OMS (Oganizasyon Mondyal Lasante) fèk pibliye, li di yon afè de 700 moun mouri anba maladi ebola a nan peyi Gine, Liberya ak Syera Leyòn pandan 6 mwa ki pase yo. Pa genyen gerizon pou moun ki trape maladi sa a.
</doc>
<doc id='voa_3862512' lang='hat' type='mono' source_url='https://www.voanouvel.com/a/3862512.html' term='ebola'>
Yon Posib Fen Pwogram TPS la bay Manm Kominote Ayisyèn yo Gwo Kè-Sote
WASHINGTON, DC —
“ Tèt chaje pou nou tout.”
Myriam pale konsa paske li-menm ak lòt ayisyen ki nan menm ka avèk li yo benefisye de sa ki rele “Stati Proteksyon Tanporè” oubyen TPS, ki ta sipoze pran fen nan dat 22 jiyè pwochen.
Myriam ap travay avek timoun andikape nan Vil New York. Sa gen 20 tan, li te kite Zile Sen Maten pou l antre Ozetazini avèk yon viza ki ekspire depi lontan deja. Nan 2 zou 3 ane ki pase yo, kòm yon moun ki gen orijn ayisyèn, TPS la te ba l dwa etidye epi travay legalman. Nan Eta New York sèlman, genyen 20 mil ayisyen ki benefisye TPS.
Se an 2010 Lèzetazini te ofri TPS pou Ayisyen kap viv sou tèritwa ameriken an apre yon gwo tranblemanntè te devaste Ayiti; depi lè sa a, otorite Sèvis Sitwayènte ak Imigrasyon ameriken (USCIS) renouvle Stati Pwoteksyon Tanporè a chak 18 mwa. Men, jounen jodi a, USCIS fè rekòmandasyon pou otorite yo mete fen nan TPS la nan mwa jiyè 2017 la, paske, daprè yo, Ayiti deja vin leve nèt anba dezas goudougoudou a.
YON POSIB FEN “TPS” LA BAY AYISYEN NAN DYASPORA A GWO KE-SOTE
Myriam fè konnen si li pa gen TPS la ankò, li tap enposib pou l ni travay ni menm kondui machin. Li pale pou l di:
“Sou lisans chofè nou genyen yon so ki di ”vizitè tanporè”; e li gen yon dat ekspirasyon sou li tou.”
Nan kòmansman mwa me 2017 la, ajans nouvèl Associated Press te resevwa kopi kèk imèl ki sikile ant otorite yo nan USCIS e ki pale de plan pou yo lage koukouwouj dèyè imigran nan kominote ayisyèn yo ki ta komèt zak kriminèl oubyen ki ta abize sèvis piblik yo pandan yo gen TPS la. Nouvèl sa a vin bay Dyaspora ayisyèn nan plis kè-sote toujou. Myriam –ki tap fè kòmantè sou plan sa a otorite imigrasyon yo ta genyen- deklare:
“Yon nouvèl konsa fè nou mal; se yon vrè souflèt nan mitan figi nou, paske yon moun pa kapab aplike pou TPS si ou gen yon dosye kriminèl.”
Depatman Sekirite Teritoryal (Department of Homeland Security, ki regle zafè sitwayènte ak imigrasyon), voye bay lavwadlamerik yon kourye elektwonik ki di:
Minis Sekirite Teritoryal la, John Kelly.
“Minis John Kelly poko pran yon desizyon sou kesyon TPS la pou Ayiti. Minis la pral baze desizyon li sou yon evalyasyon total e konplè sitiyasyon an ann Ayiti; an plis de sa, li mande manm pèsonèl depatman an ba li enfòmasyon detaye pou l kapab konprann pi byen kijan pwogram nan mache. Se 2 aksyon ki separe e yo pa menm.”
Kriye, Priye, Leve Kanpe…
Depi sa k di nan kourye elektwonik USCIS yo te parèt an piblik, Herold Dasque, ki se yon ansyen direktè òganizasyon Haitian-American United for Progress, fè konnen òganizasyon sa a pa sispann prepare kominote ayisyèn nan sikolojikman.
<< Nou di yo: “Pa kite tansyon nou monte”, paske gen moun ki tonbe malad, e emosyon kapab fè w vin malad.>>
Men, li pi fasil pou moun bay yon konsèy konsa pase pou manm kominote a swiv li.
AYITI POKO REKANPE SOU 2 PYE L
Imigran ayisyen ki gen TPS yo se pa sèl moun kap mande yon pwolongasyon, yon ekstansyon. Nan yon entèvou Anbasadè peyi Dayiti a nan Washington, Paul Altidor, bay Lavwadlamerik, li ensiste pou l di peyi a poko leve anba dezas natirèl yo e li pa kapab resevwa imigran Lèzetazini ta depòte pa bann e pa pakèt. Plis pase 50 mil Ayisyen genyen TPS. Anbasadè Altidor deklare:
Anbasadè Repiblik Dayiti nan Washington, DC, Paul Altidor.
“Yon jou aprè tranblemanntè a, anpil zanmi ak peyi atravè lemond te mete ansanm pou yo ofri kotizasyon yo epi pran angajman pou yo ede Ayiti. Malerezman anpil nan angajman sa yo pa debouche sou egzekisyon; konsa, Ayiti te repoze sou kèk resous pou l reyalize reskonstriksyon an, eben, kèk nan resous sa yo pa janm materialize; epi franchman gen kèk nan yo ki gaspiye.”
Apre pasaj tranblemanntè a, Ayiti te viktim eklatman yon epidemi kolera; epi ane pase a pi gwo siklòn nan depi ane 1964 te frape peyi a kote li te kraze kay pa bann e pa pkèt, koze mank manje epi fè dega pou plis pase 2 milya dola.
Dasque fè konnen: “Ayiti byen kapab pare pou biznis, se vre; men li pa pare pou l resevwa sitwayen li ki te pati pou y al viv a letranje.”
Gen 13 peyi ki benefisye TPS. Otorite yo deja deside mete fen nan pwogram sa a pou peyi La Gine, Liberya ak Syera Leyòn ki te sibi move konsekans epidemi Ebola a ant 2013 e 2015. Stati benefisyè yo ap pran fen nan dat 21 me 2017 la.
</doc>
