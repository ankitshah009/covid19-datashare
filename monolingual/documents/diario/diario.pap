<doc docid='diario_0' lang='pap' type='mono' source='http://www.diario.aw/2020/03/poh-ta-yudando-den-crisis-covid-19/' term='covid-19'>
Jasmira Mora Garces Coordinator POH na Wit Gele Kruis Aruba
ORANJESTAD (AAN): Jasmira Mora-Garces, coordinador di POH di Wit Gele Kruis a indica cu tur POH no ta trahando na docternan di cas pa asina yuda pa no tin e aglomeracion di pashent, y mayoria di nan pashent ta hende grandi y ta preferible pa nan no ta riba caya y ta den un situacion cu ta peligroso pa nan salud.
Conhuntamente cu e docternan di cas a dicidi cu e POH ta bay traha for di cas, kiermen nan a cancela tur consulta cu nan tabatin cu pashentnan y asina aki e POH ta yudando den crisis COVID-19, nan ta bezig den e call center di DVG.
Esaki no ta kita cu nan tin atencion pa pashentnan cu ta diabetico, pasobra nan ta cay bao di e personanan cu ta cay bao riesgo, nan ta stimula tur pashent pa percura pa nan remedinan ta up-to-date, si nan wak cu ta yegando un of dos siman y bo supply di remedi ta cabando, yama docternan di cas pasobra nan ta trahando ainda.
Docternan di cas ta trahando riba tur tipo di manera pa facilita servicio na pashentnan. Tin di nan ta duna servicio via email of WhatsApp,  of via telefon mes pa asina por yama y pidi nan remedi.
Mayoria di botica a cuminsa brinda servicio di delivery di remedi, en principio e pashent diabetico y esnan cu ta sufri di curazon no mester keda sin bebe nan remedinan.
Mora-Garces kier pone hopi enfasis riba esaki, pa por fabor sigui bebe bo remedinan, manera boso ta haci normal. No mester busca di bay busca stock grandi pasobra esey no mester. Remedinan ta sigui yega Aruba, pero mester percura pa bo tin pa bo mes.
</doc>
<doc docid='diario_1' lang='pap' type='mono' source='http://www.diario.aw/2020/03/compania-sagicor-a-implementa-medidanan-adicional-pa-asisti-cliente-durante-covid-19/' term='covid-19'>
ORANJESTAD (AAN): Respondiendo na e retonan cu clientenan ta enfrentando den henter nos region pa motibo di e contagio continuo cu e virus COVID-19, e compania Sagicor cu sede na Barbados, a institui dos medida adicional pa pensionado y clientenan di hipoteca.
Na promer lugar: ta haci pago trempan na pensionadonan pa sigura cu nan tin e medionan financiero pa satisface nan necesidadnan economico; na di dos lugar, ta duna un uitstel di pago di hipoteca, tanto pa esun residencial como esun comercial, di clientenan existente y cliente nobo.
E medidanan aki ta keda vigente te cu Juni 30, 2020, na promer instante, mientras cu Sagicor ta responde na e condicionnan cu ta cambiando rapidamente.
Sagicor ta reafirma su compromiso cu tur claim relaciona cu COVID-19, bao di seguro di salud of seguro di bida, lo worde honra. Ademas, clientenan lo tin e opcion di claim tres luna di receta di remedi bou di Sagicor su politica di salud. E compania tambe a reitera cu ningun polisa di seguro di bida lo worde termina/cancela den e proximo 90 dia y ta encurasha tur cliente di seguro pa contact su Agente.
Presidente & Chief Executive Officer of Sagicor Life Inc, Ravi Rambarran a bisa cu “Nos ta reconoce cu e circumstancianan di e clientenan por varia, asina ta cu nos ta encurasha nos clientela pa tuma contacto cu nan representante di Sagicor lo mas pronto posible y nos ta keda comprometi pa sigui duna consejo financiero y sosten.
Si bo tin un pension, un polisa di Seguro, un cas of un negoshi, nan ta inversionnan carga cu sacrificio na termino largo y nos kier pa nos pensionado, doño di cas, doño di negoshi sa cu nos ta cu nan y hunto nos lo supera e menaza aki na nos famia, comunidad y paisnan stima”.
E medidanan aki ta addicional na e reciente compromiso y donación di US$1 miyon pa sostene e esfuersonan di contene y di tratamiento di COVID-19 den e comunidadnan unda cu nos ta opera.
</doc>
<doc docid='diario_2' lang='pap' type='mono' source='http://www.diario.aw/2020/03/cantidad-di-test-di-covid-19-ta-cabando-na-cayman-islands/' term='covid-19'>
ORANJESTAD (AAN): Cayman Islands ta notando un scarcedad di e tipo di test pa Coronavirus, segun autoridadnan di salud publico a revela.
Nan no tin suficiente di e test-kits aki pa por haci investigacion riba pashentnan nobo.
Dr. John Lee di Cayman Islands a bisa cu kizas ta 100 test so nan por haci mas.  E scarcedad ta relaciona cu e componente quimico conoci como ‘reagents’ cu ta wordo usa den e proceso di test.
Nan a manda busca caba si den exterior, pero nan no sa sigur ta ki tempo e stock nobo lo yega na e isla.
Principalmente nan ta depende di yudanza di Gran Bretaña.  Gobernador Martyn Roper a bisa cu London ta haciendo tur loke e por y a logra manda algun tester pa Caribe.
Pero e pregunta ta, con ta haya nan siendo cu Aeropuerto ta cera.  El a bisa cu tin reunion andando pa check con por laga un ‘brug aereo’ keda habri entre Cayman Islands y Gran Bretaña.
</doc>
<doc docid='diario_3' lang='pap' type='mono' source='http://www.diario.aw/2020/03/personal-cuido-medico-no-por-sconde-pa-covid-19/' term='covid-19'>
Publico mester comprende realidad di un grupo di ser humano
*DIARIO ta revela e berdad amargo di soldaat den e guera
*Grupo di riesgo halto mester lubida nan bida y di nan famia
ORANJESTAD(AAN)–Ora papia di e grupo di riesgo mas halto pa wordo infecta cu e virus COVID-19, ta menciona edad y condicionnan ya presente di malesa. E grupo cu diariamente ta pone su mes mas na riesgo cu cualkier otro grupo den comunidad, ta e trahadonan den cuido medico.
Na diferente ocasion ya DIARIO den tratamento general di e casonan di riesgo den comunidad, a atende e topico aki. Informacionnan cu mester wordo considera dramatico ta alcansa DIARIO for di mundo medico, caminda profesionalnan den mundo medico ta bira victima di intolerancia y hasta abuso di hende cu no kier sigui regla.
DIARIO a bay profundisa riba e tereno aki y mester yega na e conclusion, cu na e momentonan aki mester considera tur cu ta parti di cuido medico como e ehercito cu ta enfrenta un enemigo den e guera di hende contra e coronavirus nobo.
Bou di un stress personal enorme personal di cuido medico mester haci nan trabou y pone tur miedo un banda. Como hende nan tambe ta preocupa pa nan bida y bida di nan miembronan di famia, cu ta den nan man.
“Bo sa cuanto miedo mi tin cu ami ta bay infecta henter mi famia?” un trahado den cuido medico a puntra DIARIO, cu a papia cu personanan den tur ramo di cuido medico.
Pa mediconan y otro profesionalnan cu ta directamente encarga cu e maneho mas halto di enfermedad, por papia di un frustracion. Nan no tin remedi contra e virus y nan no por stop e virus. Nan mester dicidi kico ta haci cu pashent. Nan ta duna pashent tur loke tin pa duna pashent den un situacion cu no a permiti preparacion.
Den mundo di dokternan y sigur personal medico den hospital tin e miedo cu na cierto momento nan mester dicidi kico ta pasa cu bida di kende.
Tur otro hende cu ta labora den e sector, mester pone nan propio ansha na e luga mas abou pasobra nan mester concentra riba loke nan ta haci ya cu cada paso den mundo medico y eror ta nifica problema serio pa un hende.
Personal den cuido medico ta wordo confronta cu e panico di hende cu a haya miedo di tosa, nister.
DIARIO por a comprende cu tin hende cu na momento cu nan sinti cu nan temperatura ta parce un poco mas halto cu normal, ya ta drenta panico cu nan por tin keintura ta desaroya.
“No ta tene cuenta cu e diferente problemanan diario cu ta resulta cerca trahadonan di cuido medico,” ta wordo splica na DIARIO.
E hecho cu e coronavirus nobo a wordo uza como sensacion sigur den medionan social, a haci cu hende ta na careda y hasta ta pone nan bida na peligro.
“Personal den cuido medico ta incorpora tambe e assistentnan di dokter, e hendenan cu ta traha na botica, personal di tur instancia cu ta atende cu cuido medico y awor ta traha ya segun medidanan cu a wordo tuma pa nan,” a wordo splica na DIARIO.
Un peticion ta bay pa sigui reglanan estableci y tene comprension pa e hecho cu e personal den cuido medico mester enfrenta pashentnan, pues mester enfrenta continuamente e peliger di COVID-19 cu no tin cara ni identidad.
</doc>
<doc docid='diario_4' lang='pap' type='mono' source='http://www.diario.aw/2020/03/outbreak-management-team-di-hospital-ta-bon-prepara-pa-atende-cu-pashentnan-di-covid-19/' term='covid-19'>
Freek Korver:
ORANJESTAD(AAN): Diaranzon durante e conferencia di prensa di tur atardi 2’or unda cu ta duna update riba Coronavirus, Freek Korver di Raad van Bestuur di Hospital a hiba palabra.
Korver a duna un update riba kico tur e preparacionnan y precaucionnan cu Hospital a tuma relaciona cu e virus.
“Nos tin un asina yama ‘Outbreak Management Team’ pa algun siman caba, cu ta consisti di tur tipi di profesional medico y Raad van Bestuur, sosteni for di laboratorio”.
“Tur dia nos ta evalua loke nos tin y locual nos tin mester di dje”.
“Den e ultimo periodo nos a percura pa nos tin mas capacidad pa atende cu posibel casonan positivo di Coronavirus cu ainda no ta den hospital como pashent”.
Esaki  segun Korver, kende a sigui bisa cu banda di esaki a busca extra aparatura pa respiracion.
Actualmente tin 21 puesto pa brinda asistencia respiratorio na e pashentnan di Covid-19.
“Cuido agudo ta continua normal cerca nos y tur dia ta controla stock”.
“Te ainda tur cos ta bon y nos tin suficiente material di proteccion”.
“Nos ta den consulta si cu Gobierno, cu Hulanda y RIVM, pa wak si nos por haya stock adicional”, segun Krover.
El a sigui bisa cu unda cu ta posibel ainda personal medico ta ricibi extra training y educacion.
Segun Korver cada rato ta controla e protocolnan pa wak si nan ta actualiza.
“Hunto cu nos staff medico nos ta pensa cu nos ta cla pa atende cu un epidemia manera esaki”, segun Korver, kende a indica cu lamentablemente Diamars un empleado di hospital a test positivo pa Covid-19.
El a splica cu  manera cu e empleado a duna e prome señalnan cu e lo por tin Coronavirus, el a wordo saca for di unda e tabata haci trabao y a test e.
Ora cu e resulta cu e tabata tin e virus, a haci un investigacion pa wak cu kendenan tur e tabata tin contacto.
Tur a wordo poni den cuarentena y ta monitor nan.
E 5 pashentnan di hospital cu cual e empleado aki tabata tin contacto a wordo isola tambe y te ainda no tin indicacion cu nan tin e virus.
Korver a indica cu tin hopi presion riba e trahadornan di hospital y mas mihor posibel ta purba atende cu esaki.
“Nos sa cu riba e isla hopi hende tin miedo y esey ta hunga un rol importante tambe cerca nos empleadonan, pero nos ta kere cu nos ta cla pa atende cu e virus”, segun Korver, kende a indica cu mirando cu actualmente tin menos pashent den hospital, a probecha di manda mas personal cas, pa asina nan tin tempo pa sosega.
Asina si na dado momento hospital wordo yena cu varios pashent di Coronavirus, hospital ta bay tin suficiente personal bon sosega cu por atende cu e necesidad grandi cu ta bay tin pa nan traha hopi.
</doc>
<doc docid='diario_5' lang='pap' type='mono' source='http://www.diario.aw/2020/03/cambionan-den-servicio-di-ipa-en-conexion-cu-covid-19/' term='covid-19'>
ORANJESTAD (AAN): Siguiendo e pandemia di COVID-19, IPA ta alinea cu e medidanan di seguridad nacional di Aruba tocante distanciamento social. Nos ta sigui e guia di gobierno pa scol, cual ta nifica cu actividad diario pa studiante, docente y personal di sosten ta cancela na e edificio di IPA. Esaki ta nifica cu IPA  ta cera te dia 31 di maart sperando riba update di Gobierno di Aruba.
Teniendo cuenta cu esaki IPA a haci modificacion den e forma cu e lo sigui brinda enseñansa na su studiantenan y den e forma cu e lo duna servicio na publico.
IPA lo ofrece enseñansa na un forma sigur y responsabel. Esaki ta nifica cu nos studiantenan lo haya enseñansa riba distancia pa medio di e plataforma online. Tur servicio, material di instruccion y herment lo ta disponibel online.
IPA su Centro pa Desaroyo Profesional Continuo (CDPC) a desaroya un “Digital First Aid Kit” cu tips y triki pa siñamento digital. E prome kit cu a diseña ta traha specialmente pa maestro di Enseñansa Primario. Sinembargo, ta trahando riba un kit pa AVO y otro tipo di enseñansa. Pa por download e kit pa maestro di scol primario bishita e website www.ea.aw.
E servicio cu publico lo tuma luga  por lo pronto  via e e-mail [email protected] Asina cu bin cambio den esaki nos lo informa comunidad pa medio di nos facebook Instituto Pedagogico Arubano. Like nos pagina di facebook p’asina bo keda bon informa.
Di e forma aki IPA ta tuma precaucion p’asina sigura salud, seguridad y bienestar di cada miembro di IPA y henter Aruba.
</doc>
<doc docid='diario_6' lang='pap' type='mono' source='http://www.diario.aw/2020/03/indice-internacional-di-covid-19-aruba-ta-sigui-subi/' term='covid-19'>
E careda mundial di coronavirus ta acelera pa yega Mey Miyon
*Cifranan concreto Diamars a confirma cifranan DIARIO
*Menos caso serio pero riesgo grandi pa trahado cuido medico
Mientras instancianan oficial na Aruba ta cumpli cu nan tarea y ta duna tur informacion di e forma cu COVID-19 ta haci su avance den comunidad.
Cifranan oficial mundial ta indica cu manera DIARIO a adverti, e efecto di infeccion pa persona lo haci cu e cantidad di casonan lo cuminsa acelera nan mes mas rapido.
E conteo oficial di casonan riba escenario mundial ayera, a cuminsa conoce cambio continuo mientras e malesa tabata parce den un ansha pa alcansa e cifra di Mey Miyon caso mundialmente.
Pa por duna un resumen di loke tabata pasa, por papia di un total di 445.853 te 2or di ayera ora DIARIO tabata prepara edicion di awe.
Un total di 19.786 morto tabata e saldo mundial te na e momento ora a anuncia tambe cu 112.037 persona a recupera.
E indice di e porcentahe di morto enfrente recuperacion a baha atrobe pa 85% recupera y 15% cu no a sobrevivi e enfermedad.
E cantidad di casonan severo tambe a bira menos cu e tabata na nivel mundial y a bira 4 porciento loke ta nifica cu 4 di cada 100 persona por experencia un situacion severo di e malesa.
Manera DIARIO a indica, pa por mira Aruba den e situacion mundial, mester haci un comparacion den cual ta mira e cantidad di caso di tur pais si den nan tabata tin un Miyon di habitante.
Riba e grafico por mira, cu si Aruba tabata tin Un Miyon di habitante, e total di caso cu e conoce awor, lo a nifica cu di e Un Miyon habitante, 159 lo tabata sufri di e coronavirus, loke ta nifica cu e cifra a subi di 112 pa 159 den un solo dia. Esaki tabata tambe e realidad di e cantidad di casonan cu Aruba a registra cu den un solo dia a aumenta cu 5 caso.
Pa poblacion di Aruba e actual situacion ta demostra necesidad di hopi responsabilidad pasobra ya no mester di persona cu tabata den exterior pa haya mas caso, pero e infeccionnan ta subi a base di e hecho cu e malesa ta plama na Aruba.
Importante ta e informacion riba e peliger cu e coronavirus nobo ta pa trahadonan den cuido medico, manera dokter, enfermero, personal di laboratorio y botica pa nan trabou ta confronta casonan di e malesa directamente.
Pashentnan mester tene esaki na consideracion pa evita cu personal di cuido medico ta wordo contagia y ta hiba e malesa cas pa nan famia.
Con ta atende cu e coronavirus nobo ta keda un pregunta cu henter poblacion mester duna un contesta cu mester ta basa riba responsabilidad cu hende tin pa nan mes y pa otro den comunidad.
</doc>
<doc docid='diario_7' lang='pap' type='mono' source='http://www.diario.aw/2020/03/covid-19-y-bo-mascota/' term='covid-19'>
Si bo tin COVID-19 ta recomendabel pa bo limita contacto cu bo mascota
ORANJESTAD (AAN):  E manera cu COVID-19 ta plama ta resultado di transmision entre hende cu hende. Te cu e fecha di awe no tin ningun evidencia cu mascota ta plama e malesa.
Berdad cu infeccion cu coronavirus (CoV) ta comun den hende y den bestia, pero tin hopi diferente tipo di corona virus y solamente algun tipo ta un “zoönose”, pues transmisible entre hende cu bestia.
Cientificonan ta opina cu e corona virus cu ta causa COVID-19 (SARS-CoV-2) por ta number 7 di e famia di coronaviridae cu ta un zoönose door cu e tin hopi similaridad cu un coronavirus cu ta wordo haya den un di e especienan di raton di anochi (Rhinolophus spp.) pero no tin evidencia cientifico suficiente pa por identifica e origen di e corona virus nobo aki of pa splica e ruta original di transmision for di animal pa hende.
Tin tipo di CoV cu ta afecta specificamente cacho so (Canine CoV) y tin cu ta afecta pushi so (Feline CoV); esakinan no por wordo transmiti pa hende.
Na Hong Kong, 3 cacho a wordo poni den cuarantena di cual 2 a test positivo pa cu e CoV nobo aki cu ta causa COVID-19. E prome a wordo poni den cuarentena ora su doño a wordo hospitalisa pa via di COVID-19. Den cuarentena a test e cacho y e tambe a test positivo pa e CoV nobo aki. Door di esaki autoridadnan a dicidi di tuma e medida cu tur cacho di personanan cu wordo diagnostica cu COVID-19 lo wordo poni den cuarantena pa test. Asina nan a quarantine 2 otro cacho di un otro pashent di COVID-19, di cual 1 so a test positivo.
Niun cacho cu a test positivo a bira malo di e virus aki cu ta causa COVID-19 den hende.
Segun informacion oficial di OIE (World Organization for Animal Health) ta trata di contacto hopi intimo di doño cu mascota cu lo por a transmiti e virus pa e nanishi di e cachonan, pero mas investigacion ta tumando luga riba esaki.
Veterinario oficial Irene Croes: “Aki na Aruba cachonan tin diferente rol den nan famia. E relacion por ta uno intimo como “gezelschapshond” of uno menos intimo como “waakhond”. Tur regla basico di hygiena mester wordo considera ora di atende cu bo mascota. Si bo tin COVID-19 ta recomendabel pa bo limita contacto cu bo mascota of laga otro hende atende cu bo mascota pa bo. Si no tin otro hende pa atende cu ne, corda laba man frecuentemente prome y depues di atende cu ne y si por, bisti un mondkapje tambe, pero sigur: no sunchi e, no lag’e lembe bo cara ni boca ni nanishi y no dun’e resto di bo cuminda. Tur esaki pa evita contagio pa bo cacho.”
E prome cacho di Hong Kong cual tabata un Pomeranian di 17 aña, a wordo entrega bek na su famia den bon salud despues di a test 2 biaha negativo. Berdad e la fayece despues di algun dia, pero considerando su edad y cu aparentemente su doño stima a fayece di e COVID-19, ta hopi mas probable cu e la fayece di algun condicion medico pre-existente of di tristesa, contrario di informacion inoficial cu tabata circula den rednan social cual tabata specula cu e lo a muri di COVID-19.
Segun informacion di e departamento AFCD di Hong Kong (Agriculture, Fisheries and Conservation Department), e di 2 cacho cu a test positivo ta un Duitse Herder y esun cu a test negativo ta un mixed breed.
“Na Aruba nos tin hopi cacho crioyo tambe, pues mixed breed, pues no tin ningun necesidad di deshaci di bo mascota den e panico pa cu e corona virus aki, pasobra esey ya caba ta un mal custumber cu hopi doño tin ora nan no kier nan mascota mas. Manera OIE ta bisa, no por hustifica pa tuma medida contra ningun mascota cu por compromete nan bienestar. Stima bo mascota. Den e tempo dificil aki di social distancing, e amor incondicional cu bo ta ricibi a cambio ta hopi bon bini. Si bo no tin un mascota y bo ta un doño responsabel, nos shelternan ta yen di candidato cu bo lo por adopta pa brinda bo e amor ey”, segun Irene Croes.
</doc>
<doc docid='diario_8' lang='pap' type='mono' source='http://www.diario.aw/2020/03/covid-19-a-asalta-e-civilisacion-crea-despues-di-guera/' term='covid-19'>
Fin di guera a produci un Era di Oro pa e economia nobo
*Fin di toque de queda  na 1945 a entrega Aruba futuro nobo
*Coronavirus nobo ta reta e progreso medico di Siglo 20
ORANJESTAD(AAN)–Dianan 4 y 5 di Mei 2020 mester tabata tin celebracion na tur pais den Reino pa recorda e victimanan di Segunda Guera Mundial y e liberacion di e horor Nazi, dirigi pa Adolf Hitler.
For di 2019 paisnan a duna inicio na celebracion di fin di Segunda Guera Mundial y aliadonan na un forma special a reuni y na cada pais a introduci formanan pa recorda e evento historico.
Ora mundo a reuni pa corda cu aliadonan a baha na costa Europeo riba D-Day, nan no por a idea cu hamas henter e programa di celebracion por a wordo realisa pasobra un virus lo a interumpi e momento, cu mundo a drenta un epoca nobo cu ta culmina den e tecnologia avansa y un civilisacion mundial completamente diferente.
Aruba tabata parti di e horor di Segunda Guera Mundial. E estatua di Boy Ecury, heroe Arubano cu a entrega su bida den e resistencia contra Hitler na Hulanda, ta splica Aruba kico a pasa durante Segunda Guera Mundial.
Ora Lago a cera su portanan, a keda atras un herencia di documentacion di e forma cu Aruba a wordo afecta den Guera Mundial na dos forma completamente opuesto.
Di un parti e presencia di Lago a pone Aruba crece economicamente. E productonan petrolero cu tabata entrega na aliadonan, a habri porta pa un crecemento economico di e pais, cu a bira tambe centro di atake Aleman y di dolor y suspenso humano manera e realidad di torpedo cu a alcansa costa di Aruba y victimanan di guera ta demostra.
Arubianonan cu tabata na bida durante Segunda Guera Mundial por corda cu toque de guera a wordo introduci y cu anochi cayanan scur tabata papia di e realidad.
Na 1845 hunto cu mundo Aruba a drenta un epoca nobo. Por papia di un civilisacion nobo cu a wordo crea na mundo, caminda e necesidad di reconstrui tur loke a wordo destrui, a habri e asina yama Golden Age, e Era di Oro pa mundo.
Despues di Segunda Guera Mundial un economia mundial nobo a wordo marca pa industrialisacion den cual petroleo a hunga un papel importante pero sigur otro factornan manera inventonan nobo of avansa.
Plastic a subi mercado mundial di un poblacion cu placa pa gasta. E generacion cu a nace den e temporada despues di guera, a haya posibilidad di studia.
Autonan a subi caya, avionnan a yena cielo, raket a bay luna, cadenanan di hotel a bira realidad, un economia mundial tabata sigui sostene cambio y mas cambio y sigur e avance tecnologico.
Transplante di curason a bira un hecho den mundo medico, cu a logra combati enfermedadnan y bida di hende a bira asina largo, cu na 2019 edad avansa hasta a bira un problema pa mantencion di e nivel di bida.
Ora mundo a yega na un culminacion y tabata punta su mes si robot lo reemplasa hende, e coronavirus nobo a haci su entrada.
Un virus awe ta tene mundo medico desespera na careda. Medidanan di guera, manera toque de queda ta wordo introduci. Hende a bira peligroso pa hende. Economia mundial ta basha abou.
COVID-19 ta reta mundo medico y ta destrui e economia mundial cu a percura pa cambio na Aruba tambe. Na mes momento e coronavirus nobo ta recorda hende, cu no ta tur cos ta den man di hende!
</doc>
<doc docid='diario_9' lang='pap' type='mono' source='http://www.diario.aw/2020/03/cifranan-covid-19-venezuela-no-por-ta-corecto/' term='covid-19'>
Tur ciudadano mester yuda Aruba actualmente
*Mester introduci boet pa tur cu trata di sconde ilegal
*Orden di gobierno como autoridad mester wordo manteni
ORANJESTAD(AAN)–“Aruba mester ta den estado di maximo alerta pa peliger cu ainda Venezuela por produci. Henter poblacion mester duna maximo yudansa na Gobierno y na tur cuerpo cu ta representa autoridad pa evita un problema serio importa di Venezuela.”
DIARIO, cu ta analisa tur cifra na mundo pa midi e desaroyo rapido di e coronavirus nobo na mundo, ayera a tuma nota di e informacion oficial cu Venezuela ta suministra.
Segun e cifranan di regimen Nicolas Maduro, cu ta bisa cu China ta yuda e pais pa combati COVID-19, Venezuela solamente a conoce un total di 84 caso di cual ya 15 a recupera. Venezuela no a conoce ningun caso nobo ayera, ningun morto te awor segun e informacion cu e regimen a suministra.
Un analisis di e informacion aki hunto cu expertonan ta mustra cu Venezuela no por ta suministra informacion corecto ya cu na momento cu e malesa presenta su mes na Venezuela tur condicion ta na fabor pa e plama rapidamente.
E peliger pueblo di Venezuela ta asina halto cu Nacionnan Uni e biaha aki ta sostene Juan Guaidó cu Maduro mester tene e portanan di Venezuela habri pa ayudo humano debi na e indice di miseria di e pais.
Situacion contra di higiena, e cantidad di hende cu ta biba hunto y no tin cuminda pa come pa no papia mes di awa pa laba man continuamente, ta faborece un situacion cu no por controla na Venezuela.
Analisis di e cifranan cu Venezuela, cu no ta permiti pa tuma paso pa frena actividad economico cu mester produci placa pa gobierno di Nicolas Maduro, a emiti, ta duna tur indicacion di ta falso.
E cifranan oficial ta wordo estableci a base di informacion cu cada pais mester manda pa e Organisacion Internacional di Salud pero tin cifra di basta pais cu ta na duda serio pa loke ta trata e pregunta si nan ta berdad.
Den analisis di e situacion na Venezuela, hunto cu expertonan mester a conclui cu e informacion di Venezuela no ta corecto y cu mas bien tur Arubiano mester yuda pa evita presencia ilegal y scondi na Aruba.
E forma cu autoridad local ta controla Aruba no ta laga espacio pa ilegal sigui drenta pero no mester descarta cu tabata tin hende scondi na Aruba. Si nan bira malo, nan lo tin e tendencia pa no presenta na autoridad pa asina no haya nan mes den problema.
DIARIO ta sostene gobierno y tur autoridad den tur accion pa evita e progreso peligroso di e coronavirus nobo. Tur cu ta sconde hende cu a drenta ilegal y awe ta scondi na Aruba, mester wordo castiga cu boet!
</doc>
<doc docid='diario_10' lang='pap' type='mono' source='http://www.diario.aw/2020/03/covid-19-alarmante-na-aruba-compara-cu-mundo/' term='covid-19'>
DIARIO a pone Aruba den comparacion cu tur pais
*Porcentahe caso contra poblacion ta sumamente halto
*Porcentahe Aruba ta yega Merca y ta redobla China
ORANJESTAD(AAN)–Cifra ta hopi engañoso a menos cu duna splicacion den un cuadro total.
Pa informa Aruba debidamente, DIARIO manera el a demostra e ultimo dianan aki, a haci uzo di metodonan pa analisa cifranan y pone nan den un contexto cu pueblo por comprende.
Na e momentonan aki ta papia di e cantidad di casonan na Aruba den un situacion local.
DIARIO a pone e cifranan den contexto mundial pa asina pueblo mira e cantidad di habitantenan na mundo y e cantidad di habitantenan na Aruba. DIARIO tambe a analisa y specifica e progreso di e coronavirus nobo.
Cifranan cu DIARIO a analisa durante e ultimo dos dianan y a sigui atende a base di metodonan corecto pa yega na un presentacion cu por splica pueblo e magnitud real di e problema na Aruba, ta indica cu Aruba mester a bati alarma grandi y cu pueblo mester ta den estado di alerta y duna tur cooperacion pa combati e virus cu por kibra e sistema di cuido medico na Aruba.
Mester tene cuenta cu uno di e problemanan principal na mundo ta e hecho cu cuido medico no tabata prepara pa e realidad di COVID-19 y ningun pais na mundo tin suficiente ekipo pa atende cu e necesidad di ekipo cu mester duna asistencia pa pashentnan cu no tin remedi pa cura.
DIARIO a uza e metodo disponibel pa pone cifranan di paisnan na un forma realistico contra otro.
E metodo aki ta encera pa traha cu e cifranan y asina pone tur resultado di paisnan riba un solo cantidad di habitante.
Pues den e caso aki a bay analisa cuanto hende lo a bira malo na un pais cu 1 Miyon Habitante a base di e cantidad di casonan cu a registra na e pais.
Den e caso aki por nota cu Aruba, si e tabata tin Un Miyon habitante, na e momento aki lo tabata tin 112 persona afecta cu e coronavirus nobo.
Esaki ta pone Aruba bou e total di China cu den Un Miyon habitante, lo a conoce caso, pues mita di loke e cifra pa Aruba ta bisa.
Aruba segun e cifranan cu DIARIO ta produci, si e tabata tin Un Miyon habitante, na e momento aki lo a registra casi e cantidad di casonan presenta na Merca cu un total di 150 caso riba Un Miyon di habitante.
E trabou periodistico di DIARIO ta pa sostene intentonan pa actua contra e virus corona nobo, COVID-19 cu ta plama na forma serio na Aruba.
Den e edicion di awe, mas informacion riba e topico cu ta preocupacion grandi!
</doc>
<doc docid='diario_11' lang='pap' type='mono' source='http://www.diario.aw/2020/03/cede-aruba-ta-lanza-covid-19-community-guide-y-registracion-di-boluntario-ariba-org-aw/' term='covid-19'>
ORANJESTAD (AAN): Rond mundo paisnan ta crea websites cu ta duna un bista di tur servicio pa comunidad durante e situacion di COVID-19.
Diabierna pasa, CEDE Aruba a lansa un guia nobo ariba e plataforma ORG.aw. E guia ta duna informacion ariba tur sorto di servicio online y disponibel na cas.
Na e momento aki, e mensahe pa nos comunidad ta: keda cas. Na e mesun momento, hende mester tin acceso na diferente servicio y informacion, entre otro maneho di supermercado, supermercado cu ta trece compras cas, restaurants cu ta trece cuminda cas, servicionan di emergencia, asistencia social di diferente instancia, servicio di botica, maneho di compania di utilidad, maneho di banco y tambe informacionnan educativo  y entertainment durante e situacion actual. Pesey CEDE Aruba ta lansa un version nobo di ORG.AW cu tur e informacion aki.
Ora ta subi ORG.AW, por klik ariba ‘community service during COVID-19’. Bo ta haya links pa tur sorto di servicio. E website no ta perfecto ainda, pero e lo wordo amplia durante e siguiente dianan.
Ariba e website, CEDE Aruba tambe ta haci posibel pa diferente organisacion por duna tips tocante topico practico, entre otro con pa economisa, comunicacion na cas, educacion di yiu den e momentonan aki.
Ariba ORG.AW tambe tin e opcion cu organisacion of compania por upload nan informacion. Un danki special na Multimedia N.V. cu ta yudando nos den record time pa hinca esaki den otro. Si tin pregunta tocante ORG.AW, por like e Facebook page di ORG.AW y manda message via Facebook messenger.
CEDE Aruba tambe ta haci un yamada pa boluntarionan. Ariba e mesun site ORG.AW, ora bo ta klik ariba e menu ariba of or abo scroll full abou, bo por registra bo mes como boluntario.
Tin diferente formulario cu bo por yena pa registra, entre otro como enfermero/enfermera, pero tambe pa yuda trese cuminda pa hende den isolacion, yuda cu e telefon pa hende di 60+, servicio online, empaketa cuminda, etc.
Asina nos ta crea un database di hende cu por conecta na diferente organisacion of hende individual cu mester di ayudo. CEDE Aruba sa cu nos mester ta hopi cauteloso cu trabou boluntario den e situacion di COVID-19, pero nos ta bay tin mester di boluntario.
Si bo no ta logra registra online, tambe por tuma contacto cu CEDE Aruba entre dialuna cu diabierna, 1or te 5or di merdia. E number di telefon ta 582-7666.
Un otro punto ta cu CEDE Aruba ta wordo acerca pa hopi compania na e momentonan aki. Nos ta haya esaki hopi positivo y nos ta encurasha boso pa keda tuma contacto cu nos.
Corda cu nos tuma yamada, entre dialuna cu diabierna, 1or te 5or di merdia, na e mesun telefon 582-7666. CEDE Aruba ta traha hunto cu varios NGO y nos lo haci nos best pa conecta boso donacion cu esnan cu mas mester di dje awor, tambe pensando ariba e siguiente lunanan. Danki na tur cu kier haci un diferencia.
</doc>
<doc docid='diario_12' lang='pap' type='mono' source='http://www.diario.aw/2020/03/dos-posibilidad-covid-19-a-entrega-mundo/' term='covid-19'>
Cada hende tin nan bida y di otro den nan man
*Uza bida y morto pa crea resistencia contra malesa
*Preveni e maleza di drenta y busca remedi pa cura
ORANJESTAD(AAN)–Ora resumi tur loke ta pasa na  mundo e momento aki, por tuma nota cu cada pais ta dicidi kico nan ta haci.
Italia ta un pais cu a bisa abiertamente cu e ta risca bida di pashentnan cu e ta haya tin menos balor, manera di hende grandi, y duna preferencia na bida di hende mas hoben.
Di e forma aki un gobierno cu a permiti un situacion crece, sin actua na tempo, kier soluciona e desastre cu a wordo crea na un region, cu a bira un santana. E pensamento aki ta cuadra cu loke a hinca mundo den problema cu su mes, cu ta e actitud pa duna hende grandi oportunidad pa mata su mes na luga di soluciona e problemanan emocional di hende grandi.
Italia tabata uno di e paisnan cu tabata tin motibo pa a tuma medida na tempo y di no a tuma e riesgo cu el a tuma cu coronavirus nobo, ya cu e tabata tin contacto diario cu China y tabata un di e paisnan cu e malesa a alcansa for di prome momento.
Tin mas pensamento con hende mester atende cu e Coronavirus nobo y por bisa cu e malesa a haci cu hende ta admiti cu awor hende tin bida directamente den su man.
Un tecnica cu kier crea ta, pa produci inmunidad cerca hende. Un palabra sofistica, cu cualkier hende no ta ripara cu ta un arma contra nan bida tambe.
Isolacion a wordo practica y isolacion ta loke mundo ta mira. Pero e loke a wordo practica tabata tambe un forma di crea un nucleo di hende cu e enfermedad, cu asina ta crea un nucleo di resistencia ya cu hende cu ta gosa di bon salud tin e posibilidad pa riba tereno mas largo, bira resistente na e enfermedad.
E teoria di inmunidad ta trece cu ta trece loke mundo cientifico ta yama e “boom” teoria, cu ta nifica cu hende ta wordo exponi na e peliger y asina hende por muri tambe mientras ta crea resistencia.
Gobierno di Hulanda no a cera frontera pasobra el a keda den espera di e forma cu hende mes ta crea resistencia y su cifranan no ta cuadra cu realidad.
Aruba a dicidi pa e parti mas humano, cu ta duna tur hende un chens pa defende nan mes contra e enfermedad y hunto coopera pa e malesa no sigui plama y afecta otro.
Di e forma aki gobierno di Aruba, cu mester tuma decision pa e pais, a dicidi con e ta atende cu bida di hende.
Pa resumi, e coronavirus nobo ta dicidi kico hende ta haci cu su mes y cu hende. Pero loke haci awe, lo tin resultado mañan.
</doc>
<doc docid='diario_13' lang='pap' type='mono' source='http://www.diario.aw/2020/03/grandinan-mester-wordo-proteha-contra-covid-19/' term='covid-19'>
Yiunan mester actua y tambe tene cuenta cu remedi falso
*Malesa provoca pa edad y cancer menasa serio
*Casonan leve a keda riba caya y ta e peligro scondi
ORANJESTAD(AAN)–Cu cada caso mas cu wordo registra di e coronavirus nobo, mas informacion ta bini dilanti di e grupo cu tin mas chens di bira su victima.
Yiunan tin aki informacion cu DIARIO ta entrega pa nan atende cu nan mayornan y tur hende grandi cu ta wordo pidi pa no subi caya y evita tur contacto cu otro hende.
E portanan di Aruba a wordo cera pa evita entrada di e virus maligno, cu a presenta su mes na mundo na fin di december 2019.
Si Aruba a cera su porta ta pa motibo cu por evita e virus di plama na un forma pisa na Aruba, cu ta haya tur dia bishita for di exterior.
For di e prome momento tabata bisto, cu mas halto edad di hende of mas critico condicion di salud di hende ta, mas chens e hende tin pa wordo infecta.
Tur dia mundo ta bira mas consciente di e cantidad di caso cu tabata cana riba caya rond mundo y no tabata duna ningun indicacion cu nan tabata tin e malesa.
Na Hulanda por ehempel, tabata pidi tur hende cu tin sintomanan leve pa no bay dokter y keda cas. Ta wordo calcula for di dos siman pasa, cu asina tabata tin mas cu 6000 pashent cu caso suave cu no a haci necesario pa nan wordo trata y bay hospital.
E peliger mas grandi di e coronavirus nobo ta, cu pa e gran mayoria e no ta un caso severo. E parce un verkoud cu por pasa facil.
Berdad ta cu si COVID-19 topa cu un persona cu no tin resistencia, e ta afecta e persona aki. E virus ta mik riba e pulmon di hende cu e ta cuminsa destrui pa asina sigui pa otro organonan vital.
A keda proba cu e gran mayoria di hende cu ta na peliger ta hende di edad mas halto, cu pa edad no tin resistencia contra e virus.
Edad mas halto ta trece e condicionnan cu mas e virus mester pa e mata na un forma cruel.
Hende cu presion halto di sanger, diabetico, problema di curason, pulmon, problema cu otro organo, mester evita di wordo infecta. No tin remedi ainda pa e virus.
Pashentnan di cancer tambe ta victima facil di e virus y mescos cu grandinan y tur pashent di malesa cronico, mester keda den cas pa nan bienestar.
Ningun hende tin un etiketa pa mustra cu nan tin e enfermedad cu ta traicionero.
Tambe mester tene consideracion cu remedi cu ta wordo anuncia como cura pa e malesa. No tuma remedi cu no ta via dokter cu ta na haltura, cu remedi ta peligroso y por mata pio cu e virus mes.
DIARIO di e forma aki ta entrega na yiunan informacion pa nan duna nan mayornan pa nan comprende pakico mundo a cambia e dianan aki.
Lo ta bunita pa haya otro forma pa contacto continuo y pa percura cu grandinan no ta sinti falta di nada.
</doc>
<doc docid='diario_14' lang='pap' type='mono' source='http://www.diario.aw/2020/03/covid-19-ta-exigi-super-intensive-care/' term='covid-19'>
Ni paisnan grandi ta completamente ekipa pa COVID-19
*No ta asunto di remedi pero di ekipo pa hende hala rosea
*Pashentnan di cancer y malesa cronico mester isola nan mes
ORANJESTAD(AAN)–Ta di lamenta cu hustamente na momento cu bida di Arubianonan conoce un menasa serio, ainda tin grupo cu ta haci kere cu toque de queda y medidanan pisa ta motibo pa sensacion y fortificacion di nan bienestar.
Informacionnan cu DIARIO ta ricibi a medida cu e coronavirus nobo ta sigui avansa rond mundo, ta mustra cu cada persona cu no cuida nan mes, ta hinca nan curpa den peliger serio.
Pa DIARIO no ta importante na e momento aki, cu polis a gara un adicto ambulante riba caya. Pa nos na e momento aki ta importante, pa nos yuda Aruba comprende e menasa serio pa cual e pais mester a cera su porta pa evita cu e ta drenta.
Manera ta wordo mustra den edicion di awe, na Merca y Hulanda ta caos tin cu COVID-19 cu tin autoridad na careda.
Den caso di malesa, cifra ta hunga e papel mas importante. Cifranan cu ta indica con e malesa ta plama manera DIARIO a adverti y ta gara hende cu no a kere den e advertencianan cu nan mester cuida nan curpa.
Cifranan ta indica cu e hecho cu hopi hende di edad avansa ta haya e malesa, a debi na sigur na e realidad cu mientras edad di hende ta avansa e chens di enfermedad cronico ta bira mas grandi.
Remedi cu hende mester bebe pa condicion cu ta parce di tur dia den e mundo cu a conoce avance cientifico, hopi bes ta yuda kibra e resistencia di hende y ta afecta organonan cu si nan wordo afecta por hinca e pashent den problema serio.
E coronavirus nobo ta un enfermedad cu no ta depende di mundo medico, cu mester tin medionan na su alcance pa actua.
Ora e coronavirus nobo ataca, mester di Intensive Care den casonan cu e progresa pa e pulmon pa motibo cu mester yuda e pashent hala rosea.
Esaki ta nifica cu mester di cantidad di aparato cu ta yuda hende hala rosea, aparato di “beademing” manera ta bisa na Hulandes.
Mester tin control continuo (intensivo) di e pashent cu keintura halto, cu peliger pa su curason y organonan vital.
Pa evita e drama, awe tur hende mester coopera y sigur hendenan cu sa cu nan tin problema no mester wordo mira den publico.
Pa personal di cuido medico cu ta pone nan bida na peliger, ta sumamente dificil pa mira hende cu cancer, cu presion halto di sanger y sigui menciona tur e enfermedad cu ta bira mortal na man di COVID-19, den publico.
E cantidad di hende infecta na Aruba ta di preocupacion y sigur si por mustra awor cu no mester di bay exterior pero por haya e enfermedad na Aruba.
Pues awor mas cu nunca mester evita contacto y mester practica responsabilidad pa evita morto cay na Aruba y salba bida cu por wordo salba.
</doc>
<doc docid='diario_15' lang='pap' type='mono' source='http://www.diario.aw/2020/03/e-dolor-di-hende-den-e-separacion-provoca-pa-covid-19/' term='covid-19'>
Miembro di Conseho di Gemeente Waalwijk Yvette Ypelaar
Pa scapa bida a stop trafico for di Caribe Hulandes pa Hulanda
ORANJESTAD  (AAN) –Yvette Ypelaar a nace na Curaçao. Como hoben el a establece su mes na Hulanda.  Ya pa 14 aña  e ta Miembro di Conseho di Gemeente Waalwijk, cu ta situa na e provincia Noord Brabant, epicentro di COVID-19 na Hulanda.
Durante 12 aña Ypelaar a representa Partij van de Arbeid den e Conseho di Gemeente Waalwijk y durante dos anya, su propio lista Lijst Ijpelaar.
Su experencia, circulo grandi di contacto na Hulanda, conoce directamente cu e problemanan cu COVID-19 a genera, ta haci cu e por aporta cu informacion valioso.
Di e total di 3631 casonan registra na Hulanda, 1180 ta personanan infecta pa e coronavirus nobo na Noord Brabant uno di e provincianan caminda hopi Arubiano tambe a establece nan mes.
E politico Hulandes, Yvette Ypelaar,  pues no ta desconoci cu e forma cu COVID-19 a cambia mundo.  Na Gemeente Waalwijk a registra 18 caso di cual uno a muri den exterior y otro ta wordo teni den coma na un luga leu di Noord Brabrant, debi na e peso demasiado pisa di e malesa riba hospital y personal di hospital.
Militarnan ta yuda cu transportacion di pashentnan di hospitalnan na Noord Brabant pa otro provincia debi na falta di espacio.
Waalwijk no tin tanto habitante naci na e islanan Hulandes den Caribe manera ta e caso cu ciudadnan den vecindario, manera Tilburg caminda Ypelaar tin contactonan mescos cu na resto di Hulanda.
“Mundo a cambia di un dia pa otro pa nos tur,” ta palabranan di Ypelaar cu directamente a wordo afecta pa medidanan cu mester a wordo tuma pa frena e coronavirus nobo.
E tabata cu vacacion na Curaçao, ora a tuma e medidanan corecto pa frena e virus y a cera frontera pa pasahero entre e pais y Hulanda. Su regreso pa Hulanda tabata diferente na loke el a visualisa pero el a cay bou e areglo pa transportacion di pasaheronan di Hulanda, cu mester a bolbe nan pais.
E dolor di hende den e separacion provoca pa COVID-19 ta un tema cu e por aborda sigur. E ruta entre Hulanda y e islanan Hulandes den Caribe, tabata uno cu tabata sostene contactonan a base di laso directo riba tur tereno.
Un impacto sumamente emocional ta e resultado cu ceramento di frontera aereo tin den bida personal y sigur familiar.
Ypelaar ta ilustra e dolor cu un caso concreto di un persona na Hulanda cu no por a asisti na entiero di su mama na Curaçao, aunke e tabata tin su ticket den su man.
E caso a bira un punto di atencion pa Ypelaar mescos cu e desaroyonan cu ainda ta spera pa loke ta trata turistanan for di paisnan Hulandes den Caribe cu a keda pega na Hulanda.
Tin e grupo cu solamente kier a pasa nan vacacion na Hulanda. Otro grupo a bay Hulanda debi na e situacion financiero na paisnan Hulandes den Caribe pa nan keda.
E combersacion cu Ypelaar ta keda centralisa riba e problema di personanan cu kier bolbe Aruba pero no por for di momento cu frontera a cera.
Ypelaar ta cualifica e realidad aki cu algun palabra. “A base di e medidanan corecto pa preveni entrada di e coronavirus nobo, bo no ta liber pa sin mas bolbe bo pais.”
E ta mustra cu nos tabata tin e custumber di biaha pa otro pais ora nos kier. Esaki no ta posibel mas pasobra mester scapa bida di hende cu por wordo infecta cu COVID-19.
Pa loke ta trata asistencia financiero di gobierno na Hulanda, un ciudadano Hulandes naci den region di Caribe mester ta inscribi na un adres na Hulanda. Si esaki no ta e caso,pa por haya fondo  mester haci uzo di seguro di biahe, cu manera DIARIO a yega di splica no ta wordo honra semper ora COVID-19 ta origen di problema.
Pa loke ta trata su opinion riba e punto aki, el a mustra cu e no ta Parlamentario pero miembro di Conseho di un Gemeente.
E coronavirus nobo a causa hopi problema humano cu mester wordo evalua contra situacionnan delicado cu ya tabata existi manera e hende di edad halto naci na paisnan Hulandes den Caribe y cu a establece nan mes na Hulanda.
Ypelaar ta papia di un bon cuido di grandinan y di e garantia cu tur hende cu ta biba na Hulanda tin derecho riba cuido medico sin distincion di rasa, religion, posicion.
Mundo a sufri cambio, ta bini dilanti ora Ypelaar splica cu e Conseho di Gemeente Waalwijk ta traha na cas y no ta fisicamente presente.  E miembronan tur dia ta wordo poni na haltura di desaroyonan. Asuntonan cu mester di decision urgente, ta haya aprobacion en espera di e final di e episodio di COVID-19 pa debatenan wordo hiba. Esaki den cuadro di e forma cu a base nacional organonan gubernamental ta funciona durante e crisis di e coronavirus nobo.
E medidanan actual ta necesario y tin sosten di Yvette Ypelaar, cu ta kere cu por vence  e coronavirus nobo. Esaki solamente ta posibel cu cooperacion di tur hende cu ta tene nan mes na e medidanan cu gobierno tuma pa salba bida.
Su vision pa futuro ta hopi cla. “Nos mester cuminsa di nobo, duna otro atencion y amor pa yega na un comunidad cu realmente ta biba cu otro” e ta splica na final di e combersacion.
</doc>
<doc docid='diario_16' lang='pap' type='mono' source='http://www.diario.aw/2020/03/departamento-di-asunto-social-cu-medidanan-en-conexion-cu-e-situacion-covid-19/' term='covid-19'>
ORANJESTAD (AAN):  En conexion cu e situacion actual di Corona Virus (Covid-19) y e medidanan di “social distancing” y prevencion pa contene e virus aki,  Departamento di Asunto Social kier informa tur su clientela di lo siguiente.
Te cu 31 di maart 2020 tur Oficina di Departamento di Asunto Social lo ta cera pa bishita publico. Tur servicio na nan clientela ta continua unicamente via nan liñanan di telefon directo pa cada departamento of via email. Casonan di emergencia lo wordo atendi conforme e protocol di instruccion desaroya pa personal di Departamento di Asunto Social. E medidanan aki ta vigente te cu 31 di maart 2020.
Tur cliente cu tin un cita pendiente cu DAS por yama  pa mas informacion na un di nan liñanan di telefon. Kier informa cu si un cliente no tin minuut pa yama via celular, por indica esaki na un di nan personal pa asina nan por yama bek. Asina aki por garantisa un miho servicio na e clientela.
Departamento di Asunto Social a habri tur liña directo pa cada departamento y por yama entre 7.30am pa 11.30am y for di 12.30pm te cu 4.30pm di dialuna pa diabierna;
DAS Centraal 5281100
Seccion Bida y Famia 5281150
Guia Social O.stad 5281120
Guia Social San Nicolas 5281130
Guia Social Paradera/TL 5281140
Abogado Liber 5281160
Departamento di Asunto Social lo haci anuncio oficial asina cu bin cambio den circunstancia y medida di proteccion contra Covid-19. Por sigui tur anuncio via nan pagina di Facebook.
</doc>
<doc docid='diario_17' lang='pap' type='mono' source='http://www.diario.aw/2020/03/pa-precaucion-en-conexion-cu-covid-19-lo-atende-cu-publico-via-email-y-telefon/' term='covid-19'>
Inspectie Volksgezondheid Aruba (IVA):
ORANJESTAD (AAN):   En conexion cu e yegada di COVID-19 na Aruba, Inspectie Volksgezondheid Aruba (IVA) a dicidi di atende cu publico solamente via email y telefon entrante  16 di maart 2020 te cu 31 di maart 2020.
Esaki siguiendo e maneho di “containment” pa medio di “social distancing” di Gobierno di Aruba pa preveni transmision local di e virus aki. Pues, tur peticionnan pa remedi, entrego di kehonan y/of cualkier pregunta pa e dienst di IVA lo bay via email of telefon.
Pa preguntanan pa Inspectie Geneesmiddelen por yama: 526 2160/593 6371, pa entrega keho: [email protected] of 526 2166/593 6373 y pa cualkier otro pregunta: [email protected] of 526 2160/593 6372.
IVA ta pidi henter pueblo pa sigui e instruccionnan di bon higiena di Departamento di Salud Publico y pa pensa riba e gruponan di riesgo manera nos Grandinan. Tambe ta bon pa sigui e paginanan di Facebook di diferente instancianan di salud na Aruba manera entre otro, dokter di cas, SABA, botica, Witgele Kruis etc. pa mas informacion actualisa.
Si bo persona ta sinti sintoma di keintura halto, tin un tos seco y tin dificultad pa hala rosea, mester yama e number di emergencia 2800101.
</doc>
<doc docid='diario_18' lang='pap' type='mono' source='http://www.diario.aw/2020/03/aruba-no-tin-capacidad-pa-test-tur-hende-pesey-cada-test-di-covid-19-ta-wordo-uza-strategicamente/' term='covid-19'>
Dr. Joaquin van Trigt di HAVA
ORANJESTAD (AAN): Dr. Joaquin van Trigt di Asociacion di Docternan di Cas (HAVA) tabata presente diadomingo mainta durante e conferencia di prensa unda a duna un actualizacion relaciona cu e casonan di Coronavirus na Aruba.
Van Trigt a splica cu Organizacion Mundial di Salud a laga sa cu pa loke ta test nan a  duna un advies pa test mas hopi posibel. Sinembargo, esaki ta depende di e capacidad di cada pais.
E docter a indica cu Aruba no tin capacidad pa test tur hende. Pesey a scoge pa traha a base di un strategia pa logra domina e contagionan.
Na Aruba, e personanan cu ta bin di exterior ta manda nan den cuarentena. Na cuminsamento a test si tin sintoma y esnan cu ta bin di afo.
Cada test mester wordo uza strategicamente, a enfatiza debi na e limitacion di recursonan. Si un persona no tin sintoma no ta vale la pena pa test ya cu tin chens cu e test lo sali negativo, Dr. van Trigt a indica.
Ta kies hende cu tin sintoma pa haci e test y asina por tin e virus bao control, a agrega.
Cu e ciere di frontera a pidi esnan cu a bin bek pa keda cuarentena cu 14 dia. Asina cu e ultimo persona drenta Aruba mester warda 14 dia pa check pa asina ta sigur cu no tin personanan cu sintomanan y e ora lo por bay check den e poblacion y haci mas test si ta necesario
Dr. Joaquin van Trigt a expresa cu ta espera cu cantidad a wordo limita y cu e virus por  ta bao di control cu e procedura aki.
</doc>
<doc docid='diario_19' lang='pap' type='mono' source='http://www.diario.aw/2020/03/covid-19-y-la-nina-por-bira-dobel-reto-na-juni-2020/' term='covid-19'>
Arthur lo habri e periodo anual di suspenso den Caribe
*Cientificonan ta tene cuenta cu mas actividad di horcan
*Region di Caribe tin dos luna pa atende cu e coronavirus nobo
ORANJESTAD (AAN) — 2020 ta un aña sumamente dificil pa region di Caribe. Cantidad di problema politico a yena e region prome cu mundo a bati alarma pa e coronavirus nobo.
Mientras Maart ta progresa, loke mester a bira e temporada halto di turismo productor di entrada pa region di Caribe, a bira un desaster economico, cu turismo cerando su portanan na Aruba y mayoria di region di Caribe.
Gobiernonan den Caribe mester tuma medida contra e malesa pero tambe registra perdida grandi mientras fondonan nobo mester wordo crea den e emergencia di COVID-19.
E parti mas dramatico por bati na porta ainda. Dia Prome di Juni 2020 e temporada di horcan ta cuminsa. Sistemanan tropical no ta wordo afecta pa e coronavirus, pero ta priminti di tin mas energia na 2020 y asina exigi mas preparacion pa tur pais cu ta cay bou e zona Atlantico, Caribe y Golfo di Mexico.
Aunke ainda ta prematuro pa emiti un boletin definitivo, tur informacion ta indica cu e temporada 2020 di horcan, lo conoce actividad mas halto cu normal debi na diferente factor.
Entre otro ta spera cu El Niño, cu ta percura pa menos actividad den region di Caribe, na 2020 lo wordo reemplasa pa su oponente, cu a haya e nomber di La Niña, cu ta ocasiona menos actividad special den e temporada di El Niño Jesus (Pasco di Nacemento) pa Pacifico pero ta nifica mas actividad den tempo di horcan pa region di Caribe.
Temperatura di lama ta otro di e aspectonan cu por yuda cu mas actividad tropical den region di Caribe, segun indicacion.
Pronostico oficial mester sali ainda pero hecho ta cu region di Caribe, e costa Oost di Merca, Golfo di Mexico y islanan entre e continentenan den Oceano Atlantico, mester tene cuenta cu e temporada di horcan.
E sistemanan tropical tin algo comun cu e coronavirus nobo. Ningun hende por pronostica cu exactitud kico nan lo haci realmente. Esaki ta nifica cu tur pais cu por wordo afecta mester ta prepara pa impacto riba diferente tereno.
Manera DIARIO a trece dilanti na inicio di e siman aki, pa diferente pais den Caribe medidanan pa frena COVID-19 tabata mas facil, pasobra ta escenario di un horcan a sigui.
E lo por bira mas dificil pasobra awor mester tene luga cu dos escenario si na inicio di e temporada di horcan ainda mester atende cu e coronavirus nobo, loke por ta e realidad grandi.
Esaki lo encera cu e preparacion pa eventual calamidad origina den sistemanan tropical, mester ta adapta na e realidad di e calamidad di COVID-19. Mester tene dos posibel situacion di emergencia na bista.
Den temporada di horcan no necesariamente e horcan mester alcansa un pais pa e causa problema. Organisacionnan cu ta atende cu calamidad mester ta prepara pa situacionnan extremo di salud.
April por ta un luna decisivo den e lucha contra e coronavirus nobo. Na Mei generalmente olanan tropical ta cuminsa haci nan entrada.
Aruba ta parti di region di Caribe. Ta importante pa e ataca e coronavirus nobo no solamente pa recuperacion economico riba termino corto y regreso na normalidad.
COVID-19 a afecta fondonan di emergencia, cu den temporada di horcan mester sostene posibel accion contra calamidad.
Comunidad pues tin mas motibo pa sigui e maneho di gobierno y autoridad, cu mester prepara pueblo pa posibel problemanan desconoci pa pueblo, prome cu nan presenta.
</doc>
<doc docid='diario_20' lang='pap' type='mono' source='http://www.diario.aw/2020/03/diario-lo-sigui-sirbi-aruba-den-lucha-contra-covid-19/' term='covid-19'>
Na momento cu e coronavirus nobo a anuncia su mes na mundo, DIARIO a asumi su responsabilidad grandi pa un Aruba bon informa por a prepara su mes pa un lucha nobo cu e pais mester hiba.
Informa pueblo pa asina cada ciudadano por a carga su responsabilidad, tabata e motibo di nacemento di DIARIO cu no a permiti ningun desaroyo of circunstancia stroba su funcion den comunidad di Aruba.
Pa un pueblo por uni na un lucha y pa por duna tur su cooperacion, e mester ta bon informa di loke e peliger pa e comunidad ta contene y tambe e medidanan cu autoridad di e pais mester tuma, pa asina garantisa recuperacion di e pais.
COVID-19 no a bira un asalto pa Aruba, cu for di principio di e crisis mundial actual a wordo poni na haltura di tur suceso y tur resultado cu e malesa por a nifica pa nos salud, nos economia, nos futuro.
Ta di aplaudi cu gobierno a demostra su responsabilidad y no a permiti Aruba drenta un situacion di panico total manera ta pasa na cantidad di pais na mundo, cu no por a conta cu e preparacionnan riba tereno di salud publico pero tambe e necesidad cu lo a surgi pa paralisa economia y na mes momento crea un vangrail social.
Como parti di comunidad, DIARIO mester tene na reglanan di autoridad na bienestar di e pais y tur su ciudadanonan. Nos mester a adapta nos orario pa asina por a sigui sirbi Aruba.
Mientras e pais ta hiba e lucha pa confronta y supera e coronavirus nobo, DIARIO lo mester cera su edicion mas tempran y wordo reparti e siguiente dia tempran.
Gerencia y personal lo sigui carga su responsabilidad den e situacion nobo y lo percura pa informacion na e nivel mas halto alcansa pueblo di Aruba.
Nos tin pleno confiansa cu Aruba dentro di poco lo por bolbe na bida normal, cu lo encera cu nos lo bolbe na normalidad tambe.
Laga nos uza e crisis actual pa duna contenido renoba na Arubianismo y reflexiona con despues di e dianan dificil, hunto nos por reconstrui Aruba, cu a wordo bendiciona atrobe cu e oportunidad pa cera porta pa COVID-19.
</doc>
<doc docid='diario_21' lang='pap' type='mono' source='http://www.diario.aw/2020/03/135-mil-caso-covid-19-den-poblacion-mundial-di-7-4-biyon/' term='covid-19'>
Compilacion di cifra ta presenta realidad di  COVID-19
*Sistemanan moderno ta permiti DIARIO hiba berdad pa lector
*Aruba por defende su mes contra virus segun cifra exacto
ORANJESTAD(AAN)–Falta di informacion exacto riba e materia na un nivel mundial, hopi bes ta causa un panico cu por ta peligroso special na un pais chikito manera Aruba, cu por bira victima di impotencia.
For di momento cu e coronavirus nobo a presenta su mes na Aruba, DIARIO a adverti cu Aruba mester tene na consideracion cu e ta un isla turistico cu hopi conexion cu mundo.
Ademas DIARIO a spierta cu Aruba ta depende di turismo, loke ta haci cu e forma con COVID-19 ta menasa economia mundial, ta perhudica Aruba.
Na e momentonan aki un parti grandi di poblacion di Aruba, ta den panico. Informacionnan cu ta alcansa for di tur parti di mundo, no ta duna e impresion corecto di e motibonan pa e cifranan cu ta subi pero tambe e forma di bida di cada pais, e densidad di poblacion y hopi otro asunto cu ta hunga sigur un papel den e situacion mundial.
Pa Aruba tin un bon bista riba e coronavirus nobo, mester mira cifra y compara cifra cu otro. Cuanto hende ta biba na un pais? Ki porcentahe di e poblacion a wordo afecta? Con e condicionnan di bida di e pais ta?
Awe DIARIO ta cumpli cu e prome paso, cu ta duna informacion riba e cantidad di casonan di coronavirus cu ta mas halto riba lista y e cantidad di hende cu ta biba na e paisnan.
Na final di e lista por mira e cantidad di hende cu ta biba na Aruba y na mundo y e total di casonan registra.
Cu Aruba mester ta prepara, mester cera su portanan y mester evita cu un hende por contagia otro, ta un hecho.
Pero Aruba no mester drenta un panico total y mira un enemigo cu no por destrui ta bini riba Aruba, no ta berdad.
E cifranan cu DIARIO ta presenta ta mustra cu e cantidad di morto na China ta nada compara cu e cantidad di hende cu ta biba na e pais. Y China ta papia di a controla e prome centro di epidemia na su pais.
Italia tin su propio storia. Por mira cuanto hende ta biba na Italia y cuanto a haya e virus. No ta e shock completo manera hopi hende tin den nan mente.
Italia tabata mal prepara pa e virus nobo, sigur na e parti Norte di e pais cu a conoce den ultimo añanan un crecemento enorme di poblacion stranhero.
Esaki a haci cu e infrastructura di Italia no tabata tin e capacidad cu por mira na otro paisnan pa atende cu e total di casonan.
Hendenan drumi den tent pa muri sigur hende riba 80 aña di edad cu no por a haya e asistencia debido y segun informacion concreto cu tabata bandona e hospitalnan completamente sin preparacion, hende a muri pero por a scapa bou otro circunstancia.
Awe DIARIO ta laga cifra papia pa duna Aruba un bon bista riba e coronavirus nobo pa asina sin panico, pero na forma dirigi Aruba atende cu e peliger cu por wordo combati!
</doc>
<doc docid='diario_22' lang='pap' type='mono' source='http://www.diario.aw/2020/03/presupuesto-mester-tin-espacio-pa-e-shock-di-covid-19/' term='covid-19'>
E coronavirus nobo ta exigi solidaridad hancra den Statuut
*Un decision clave pa gobierno di Reino 20 di Maart 2020
ORANJESTAD (AAN) — Segun e agenda, mañan Gobierno di Reino mester reuni. Awe dirigentenan di e cuatro paisnan den Reino lo papia di e otro banda di medaya di Statuut, cu ta regla e relacion entre Reino y relacionnan cu e paisnan den Reino.
Durante e ultimo añanan, e situacion financiero den Reino tabata preocupacion di gobierno di Reino. Na varios ocasion e menasa cu Reino lo interveni a bini dilanti den e relacion entre e paisnan durante ultimo decada.
Pa ta honesto, y Ministro Presidente Evelyn Wever-Croes ta afirma esaki, gobierno di Aruba mester a bolter e maneho y tuma medida, manera e presupuesto pa 2020 a exigi.
E situacion financiero di Aruba ta preocupante manera DIARIO a splica na varios ocasion. E presupuesto pa 2020 ta mustra tambe cu for di 2020 mester a cuminsa cu un maneho den cual no tin falta di placa pa goberna e pais.
Autonomia, para riba dos pia, tabata e parti di e acuerdo basico pa relacionnan den Reino Statuut, cu tin como contenido e famoso palabranan “Steunend op eigen kracht, doch met de wil elkander bij te staan” (Sostene riba forsa propio, pero cu e boluntad pa asisti otro.)
For di momento cu cinco aña pasa a bira evidente, cu Aruba no por a carga e resultado di e maneho financiero cu a wordo hiba, Reino ta exigi Aruba pa tuma medida pa e por sigui dilanti na forma autonomo cu ta hancra den e prome parti “Steunend op eigen kracht”.
E presupuesto 2020 a keda pendiente, pero gastonan y entradanan di e pais mester wordo autorisa dor di parlamento cu ta e instancia cu ta dicidi riba gastonan y entrada di e pais.
Coronavirus a haci su entrada na mundo y a sigui plama su peliger. El a basha economia di Aruba abou.
Cu e pais den estado di shock, gobierno mester tuma medida pa economia por sigui produci entrada. Economia ta depende riba produccion di comercio y di trahado.
E malesa a afecta e trahado y asina a afecta comercio y economia, situacion financiero y social.
Tur pais den Reino mester actua y fondonan mester wordo crea pa yuda comunidad sobrevivi manera den un rueda di prensa na culminacion di e crisis mundial, Ministro Presidente Wever-Croes a anuncia.
Informacionnan ta indica cu ayera lo tabata  tin consulta entre e Hulanda, Aruba, Curaçao y Sint Maarten cu ta e cuatro paisnan den Reino. Tema di e consulta lo tabata pa Reino sostene e posibilidad pa gobiernonan di e paisnan Hulandes den Caribe, por haya espacio financiero pa atende cu e shock di COVID-19.
Di e forma aki e otro parti di relacionnan den Reino a base di Statuut a bira central. E sosten cu mester ta garantisa den e relacionnan den Reino ora paisnan ta pasa den problema serio.
E presupuesto di Aruba ta pendiente e decision di Gobierno di Reino mañan.  Dia 20 di Maart 2020 Reino lo mester dicidi con ta atende e otro banda di medaya di Statuut y con despues di e episodio di e coronavirus nobo, Aruba ta sigui cana.
</doc>
<doc docid='diario_23' lang='pap' type='mono' source='http://www.diario.aw/2020/03/mester-preveni-impacto-grandi-covid-19-riba-cuido-medico/' term='covid-19'>
Despues di inversionnan importante den ultimo añanan
*Recuperacion despues di calamidad 2019 y peso pa AZV
*Informacion digital di pashent ta crucial pa atende virus nobo
ORANJESTAD(AAN)–Ora ta papia di e coronavirus nobo ta papia di un asunto di cuido medico cu na Aruba sigur ta un motibo pa preocupacion.
COVID-19 a bati na porta, na momento cu Aruba tabata den fase di recuperacion total di e atake riba cu sistema computerisa cu a paralisa e operacion normal di cuido medico na Aruba.
E pais atrobe tin un suerte enorme pasobra e calamidad mundial di COVID-19 a bati na porta, despues cu Aruba a haya oportunidad pa atende cu e calamidad cu a presenta na Hospital cu mester a rescata su sistema computerisa di pashent.
Pa atende cu Coronavirus, un bon sistema digital pa informacionnan di pashent por ta disponibel pero tambe continuamente por ta refresca automaticamente dor di consulta, ta indispensabel.
Si un pashent cu un historia medico cu ta mustra riba enfermedad cronico of condicionnan cu por nifica un impacto mas pisa di e coronavirus nobo, presenta, mester duna su persona atencion debido.
Aruba pues tabata tin suerte cu e por a recupera su sistema central di informacion di pashent na momentonan importante, cu tur instancia mara na cuido medico, mester por uza e base aki pa automaticamente por ahusta e informacion di e pashent.
E hecho cu Aruba mester a recupera su base di informacion medico a trece gastonan grandi pa un pais cu ya tabata tin gasto grandi pa atende entre otro cu asuntonan na hospital, cu ainda tin aspectonan importante pendiente.
Por a tuma nota di instalacionnan nobo durante e ultimo añanan pa asina duna miho servicio.
No mester lubida cu finalmente e pagado di cuido di e gran mayoria di Aruba pa ley ta AZV, cu tambe mester tin debido atencion den e situacion nobo cu e coronavirus a presenta.
Nos no kier papia mes di SVB Aruba, cu encarga cu e tareanan importante relaciona cu AO y medidanan cu tur instancia den cuido medico mester tuma den e era di COVID-19.
Publico di Aruba mester aporta na evita cu COVID-19 lo pone un peso demasiado grandi riba Aruba y e fondonan di cuido medico di Aruba cu a wordo afecta den ultimo añanan pero cu sigur den caso di AZV tabata den problema for di 2015 ora mester a tuma medida pa aumenta entrada.
Siendo COVID-19 un asunto directo di cuido medico, pueblo mester cuida su salud pa asina tambe evita gastonan cu por a evita si a base di tur e informacion cu tin awor, medidanan a wordo tuma pa cera porta pa COVID-19.
</doc>
<doc docid='diario_24' lang='pap' type='mono' source='http://www.diario.aw/2020/03/cuarentena-ta-un-concepto-uza-solamente-pa-casonan-sospechoso-di-covid-19/' term='covid-19'>
Nan mester keda cas obligatoriamente pa dos siman
ORANJESTAD (AAN):  Tin un confusion den comunidad relaciona cu e significado di cuarentena, isolacion y distanciamento social.
Jurette Croes di Departamento di Salud Publico a duna di conoce cu cuarentena ta referi na e personanan cu mester keda na cas. Nan ta personanan cu sa a bin di viahe for di un pais unda tin e virus of nan a bin den contacto cu personanan cu ta positivo.
E personanan ta den cuarentena pa dos siman na nan cas pa wak si durante e periodo aki nan por desaroya sintomanan di e virus.
E otro conceptonan uza ta relaciona cu e medidanan cu ta wordo pidi pa comunidad cumpli den un forma diario pa evita e contagio.
Sigur algo pa tene cuenta cune y evita cu hende por drenta den panico ora di utiliza un concepto robes.
</doc>
<doc docid='diario_25' lang='pap' type='mono' source='http://www.diario.aw/2020/03/cruz-cora-aruba-activo-dunando-sosten-durante-covid-19/' term='covid-19'>
ORANJESTAD (AAN): Den e ultimo 3 siman, Cruz Cora Aruba a activa su Team di Calamidad y ta preparando pa duna sosten durante Covid-19 na Aruba.
PREPARACION:
Varios training a tuma lugar caba, por ehempel di e uso corecto di PPE (Personal Protective Equipment), anochi di informacion cu Dr. Salazar di DBZ, y digitalmente a manda pa tur voluntario un curso tocante preparacion.
Tur e training cu ta tumando lugar ta pa prepara e team pa por duna sosten na Gobierno di Aruba na momento cu esaki wordo pidi.
ASISTENCIA ACTUAL:
Na e momentonan aki, na peticion di Gobierno di Aruba, Cruz Cora Aruba ta distribui cuminda na persona/famia bou cuarentena.
CONTACTO CU CRUZ CORA:
Cruz Cora Aruba tambe ta practica “Social Distance” y a adapta su manera di traha ya for di diamars cu a pasa cu e siguiente cambionan:
Tur curso na publico y compania ta wordo posponi te proximo aviso;
Tur asistencia na actividad publico ta cancel te proximo aviso;
Asamblea General Anual cu ta planea pa awe, diahuebs 19 di maart ta wordo posponi te proximo aviso;
Charity Bazaar ta sera te proximo aviso;
San Nicolas Branch ta sera te proximo aviso;
Cruz Cora Dakota ta sera pa publico, pero ta disponibel na tel. 582-2219, 560 8359 via Whatsapp  y tambe via e-mail: [email protected]. Departamento di Ayudo Social na cel. 568-8896 y [email protected]
</doc>
<doc docid='diario_26' lang='pap' type='mono' source='http://www.diario.aw/2020/03/e-otro-lucha-di-hende-contra-covid-19/' term='covid-19'>
Experto mas sabi no por bisa con final lo ta
*Carteranan bashi despues di marathon di papel di w.c.
*E anochi largo sin festival y cabes yen di pregunta
ORANEJESTAD(AAN)–2020 mester a bira un schrikkeljaar. Un aña cu acontecimento straño, magico. Un aña por ehempel cu politiconan ta  haci algo completamente inespera. Mester admiti cu ta dificil pa politiconan kibra nan record den saca pueblo for di control, pero den schrikkeljaar por a spera cu nan ta mas chistoso.
Esaki no a pasa. E coronavirus nobo a kita tur atencion di tur cos. Diripiente COVID-19 a presenta y a kita atencion hasta for di e ora di bay dal un betro prome cu anochi bira bieu.
E maldito coronavirus nobo a stroba tur cos. El a cuminsa cu e menasa cu e por caba cu hende na mundo. No tin remedi, ni sikiera vacuna, loke a nifica cu e ta drenta pa keda.
Den esaki tambe tabata tin un problema. Con COVID-19 ta comporta su mes si e drenta y si e keda? Mester a bay busca informacion cerca expertonan mundial y for di e momento mundo a bira pio cu un comiquita di Tom y Jerry.
Expertonan naturalmente tabata tin problema pa splica mundo cu nan mes no ta comprende nada. Unico informacion cu hende tabata haya ta, cu cantidad di hende a bira malo, algun hende no a bira malo, tin hende cu a muri, pero tin hende cu no a muri.
Cifranan tabata mas confuso y a bira manera un puzzel cu ningun hende por traha.
Un locura total. Mundo a bay traha riba un vacuna, cu lo drenta mundo na 2021, ora hende mas a haya resistencia y e personanan cu no a logra haya resistencia, a bay descansa.
Na prome momento a wordo bisa cu Paracetamol ta yuda. Ta resulta cu e ta yuda den caso hopi leve. Den caso pisa ta hospital mester bay.
A duna speransa cu e remedi contra malaria lo yuda, pero ta parce cu e remedi por haci hende mas malo cu hende ta, sigur den combinacion cu otro remedi cu ta sali for di cashi pa mira si nan por yuda stop e coronavirus nobo.
Pa Aruba originalmente, e epidemia cu a bira pandemia, y cu a basha stock market abou y por causa un recesion cu por bira un depresion, a bira un asunto pa hunga sabi y bisa “asina mes” aunke no ta comprende nada. Con cu mira e asunto e hende normal ta prefera su stock di makeup, su stock di biña y su stock di alegria.
Y ta hustamente e stock di alegria a topa cu desaster total. Awor hende ta bebe biña pa lubida su angustia pa loke ta trata fin di luna ora e no ta sigur cu placa lo drenta su saco of COVID-19 no a trata di bishita su persona.
Awe e lucha mas grandi di e Arubiano ta, ora tardecito e mester bay cas sin por sali mas. E no por bay festival, ni sikiera pusta na Balashi pa pasa dor di vangrail di e brug.
COVID-19 ta pone hende atende cu su mes. Na prome momento hende a tene un marathon di sanitizer y papel di w.c. den supermarket. Awor cartera ta bashi y no tin tanto placa pa servicio di entrega di restaurant.
Awor hende a keda cu su mes. Hende mester bolbe topa cu su mes. Hende mester lucha cu su mes. Ni experto por bisa pa cuanto tempo. Pues hende no por planea ni pa fiesta di despedida di 2020.
Awor hende mester bolbe uza su mente, pa drecha tur loke a kibra den cas, cushina, traha puzzel y bira inventivo, creativo, pa supera e reto di COVID-19.
</doc>
<doc docid='diario_27' lang='pap' type='mono' source='http://www.diario.aw/2020/03/banco-central-ta-proteha-florin-contra-shock-covid-19/' term='covid-19'>
Manera DIARIO a anuncia den cuadro di crisis financiero mundial
*Regla adapta pa banconan por brinda mas yudansa na cliente
*A scrap anuncio 02/K1 pa transaccion di capital pa exterior
ORANJESTAD (AAN) — Na momento cu e coronavirus nobo COVID-19 a haya su refleho den comercio y mundo financiero internacional, DIARIO a indica cu uno di e instancianan cu mester anuncia medidanan cu lo tuma, ta Banco Central di Aruba.
Diamars dia 17 di Maart 2020, DIARIO a ricibi informacion oficial di e medidanan cu Banco Central di Aruba lo tuma pa proteha e Florin Arubano contra e problemanan mundial ocasiona pa COVID-19.
Den un publicacion di Banco Central di Aruba na Ingles den e edicion di awe,  ta wordo mustra cu e maneho di Banco Central semper tabata basa riba inspiracion di confiansa den e Florin Arubano, cu ta mara na e Dollar Mericano.
E maneho di Banco Central tabata riba bon vigilancia di e sector bancario pa loke ta trata suficiente capital y un bumper di likides cu por soporta shock externo.
Manera DIARIO a mustra, shock ta sigur loke COVID-19 a provoca pa mundo y asina tambe pa Aruba, cu awor a conoce pasonan nobo di Banco Central pa asina e sector bancario por funciona debidamente den e situacion di presion actual.
Pa sigura e confiansa den e Florin Arubano,  Banco Central a tuma medidanan cu awe ta wordo oficialmente publica y cu mester proteha reservanan internacional.
Tambe mester a amplia e likides y capacidad di banconan comercial pa por absorbe perdida.
E anuncio oficial, manera publica den e edicion di DIARIO di awe, reglanan bancario local a wordo adapta di tal forma cu banconan ta den e capacidad pa duna asistencia financiero solicita pa comunidad den e situacion nobo cu a presenta.
E reglanan mester permiti banconan comercial duna prestamo y asistencia financiero ahusta na clientenan.
Proteccion di Florin Arubano ta tarea di Banco Central cu a anuncia cambio den e areglonan legal pa por haci pagonan na exterior cu placa stranhero.
Lo no duna licencia na moneda stranhero mas na transaccionnan di capital pa exterior. Esaki ta inclui tambe declaracionnan di dividendo.
Asina  a revoca e anuncio 02/K1 riba transaccion den moneda stranhero cu no ta aplicabel mas pa transaccionnan di capital pa exterior.
Licencianan cu ya a wordo duna, tambe pa pago di prestamonan y interes, ta mantene nan validez pero e peticionnan den tratamento lo no wordo honra.
Den otro articulo di DIARIO por tuma nota di transaccionnan pa exterior cu por continua despues di medidanan di Banco Central pa proteha e Florin Arubano den e crisis mundial actual.
</doc>
<doc docid='diario_28' lang='pap' type='mono' source='http://www.diario.aw/2020/03/covid-19-ta-exigi-pa-reorganisa-mundo/' term='covid-19'>
Globalisacion a crash y a bira isolacion pa sobrevivi
*Entrada adelanta di culminacion di e era digital
*Structura despues di gueranan mundial a basha abou
ORANJESTAD(AAN)–Despues di Segundo Guera Mundial, un structura economico, financiero, social, monetario a haci su entrada na mundo.
Economia nobo a haci su entrada na mundo, hunto cu structuranan estatal nobo pa paisnan c a haya nan propio gobierno pero tambe union di paisnan manera Europa cu realmente tabata basa riba economia.
Ora revisa e panorama di momento cu mundo mester a restructura su mes despues di destruccion di gueranan mundial, por mira cuanto pais a stop di existi of a cuminsa existi of a keda pega den desunion di guera.
Un orden economico nobo a introduci su mes pa regula mundo. Monedanan oficial di paisnan a wordo regula. Economia a cuminsa conoce cadenanan di comercio internacional cu a supera por ehempel e West Indische Compagnie di Hulanda cu a conkista Oriente y Occidente.
Pa e conglomeracion por a funciona tabata tin mester di migracion. Hunto cu e cambionan estatal, adaptacion di paisnan na un forma rapido na entrega di derecho humano na tur grupo den comunidad, a surgi cambionan den cultura y mentalidad di paisnan cu a bay pa un situacion universal.
Uno di e unionnan hopi conoci na mundo ta Union Europeo, cu a cuminsa den union industrial di paisnan Europeo cu participacion importante di Hulanda. Union Europeo a bira un forsa cu a enfrenta Merca entre otro, cu su union di estadonan.
Union Europeo a deshaci di frontera y miembronan di e pais por drenta y sali. Union Europeo a yega na un moneda fuerte basa riba pasonan cu e union tabata permiti. Union Europeo a crea Europeo cu a cuminsa atrae mas inmigrante di  paisnan asocia cu Europa.
Awe COVID-19  a presenta su mes. E hende, cu cruceronan cu a nace baby pa bira gigante riba awa tabata transporta, awe por keda pega riba lama sin destino. E companianan di avion cu a percura pa globalisacion, ta den situacion di emergencia financiero. Rond mundo hende a keda pega ora mester a cera frontera.
Na Europa tin un problema. No por cera e portanan paden di Europa y ciudadanonan Europeo por sigui drenta y sali na paisnan cu nan propio maneho.
Gran Britania a parce di a bandona e union na tempo pero e discusionnan riba su futuro relacion cu Europa tambe a tranca.
Un mundo cu a conoce transformacion for di final di Gueranan Mundial cu a crea un economia enorme pa reconstrui destruccion, awe ta basha abou.
Planificacion pa futuro a base di e economia, tambe a basha abou.
Tin algo cu awor a haya su oportunidad. Isolacion pa medio di e era digital, cu ta haci posibel pa hende traha na cas. Un era digital cu lo crea podernan nobo pero tambe formanan norma pa e hende cu ya tabata isola su mes.
Pasobra mester resumi cu e isolacion actual, no ta dificil pa e mundo di “app”, Facebook, Twitter, telefon den man y plug den horea cu lo afecta cantidad di trahado den futuro.
Na final di 2019 DIARIO a adverti pa e era digital, cu awor ta dicidi pa e contacto humano y hasta continuacion economico y di comunidad.
</doc>
<doc docid='diario_29' lang='pap' type='mono' source='http://www.diario.aw/2020/03/olimpiada-2020-ta-contra-tur-regla-pa-para-covid-19/' term='covid-19'>
Insistencia pa evento cu lo scapa inversionnan grandi na Hapon
*Mas y mas atleta ta conclui cu nan bida no tin balor
ORANJESTAD(AAN)–Na medida cu e coronavirus nobo ta avansa rond mundo y a bira un pandemia, eventonan rond mundo a wordo cancela.
Encuentronan nacional na cierto paisnan ainda ta tuma luga sin publico, cu tin mas atencion pa e peliger di COVID-19 pa nan salud y bida cu nan tin pa e weganan.
Ta e posicion aki tambe ta bini dilanti den protestanan rond mundo, caminda deportistanan mas y mas ta yega na e conclusion, cu nan bida no tin balor pa e organisadonan di e evento.
Campeonato Europeo di Futbol ta wordo cancela. Eventonan grandi cu ta atrae publico ya wordo gescrap pa bolbe wordo programa na e momento cu mundo a domina COVID-19.
E insistencia di e organisadonan di e encuentronan Olimpico, cu ya a wordo inicia cu e careda pa e vlam yega Hapon, no por haya comprension cerca un grupo cada bes mas grandi.
Olimpiada 2020 ta bay contra tur regla cu a wordo tuma pa mundo pa evita cu e malesa ta sigui plama.
Paisnan ta cera nan frontera pa evita entrada di e virus agresivo. Hapon 2020 pues lo mester exigi di hopi pais pa organisa vuelonan special pa deportistanan por yega Hapon.
Hasta na entiero di un mama ta limita cantidad di hende cu ta bini hunto. Na Hapon lo bay reuni mundo den hotelnan y stadion. Avionnan mester bula di tur parti di mundo of mester pone barconan atrobe den operacion.
Informacionnan di tur parti di mundo tabata indica ayera cu e Weganan Olimpico 2020 ta bira un ilusion pasobra mayoria di cientifico ta conclui cu no por para e coronavirus nobo riba termino cortico.
Atletanan ta wordo forsa pa tene cuenta cu nan disposicion pa gana bataya na Hapon cu cantidad di riesgo pa nan salud. Nan no por sigui e reglanan pa nan salud pa combati e coronavirus nobo pero mester adapta nan curpa na e miho resultadonan na Olimpiada.
E pregunta si e weganan internacional mester sigui, ta keda sin contesta. Ayera mas y mas instancia a cuminsa cuestiona e evento, cu hamas lo ta mescos.
E actual insistencia di e organisadonan pa mundo ta indica cu perdida di placa cu a wordo inverti ta mas importante cu salud di participante y di publico. Continuacion di Olimpiada 2020, cu for di awor ta influencia mundo deportivo internacional, por bira un di e paginanan mas scur di Weganan Olimpico.
</doc>
<doc docid='diario_30' lang='pap' type='mono' source='http://www.diario.aw/2020/03/distanciamento-social-ta-sumamente-importante-pa-evita-contagio-di-covid-19/' term='covid-19'>
Epidemiologo Maribelle Tromp
ORANJESTAD (AAN): Epidemiologo Maribelle Tromp a elabora cu prevencion contra COVID-19 ta hopi importante, y mester sigui tur e medidanan cu a wordo tuma di parti di Gobierno, manera nos Minister President a bisa cu mester di distanciamento social, personanan cu no mester sali, bay den cierto camindanan den grupo grandi mester evita esaki.
Purba di ta mas na cas, kiermen si por traha na cas, esaki ta ideal. Si un persona ta traha cu hopi hende, ta esencial pa tuma medidanan di higiena, manera laba man frecuentemente, usa hand sanitizer.
Señora Tromp a bisa cu mester tuma e medidanan aki hopi serio, pa asina evita cu e virus lo sigui placa mas y no yega cerca nos grandinan of gruponan di riesgo, cu si por tin consecuencianan mas serio y hasta fatal.
E coronavirus ta presenta den dos grupo; e grupo di personanan saludable, di edad jong y mucha.
Como tambe e grupo di riesgo, cu ta e grupo di hende di edad y cu ya ta sufri di un malesa. Manera nan ta wak con e malesa aki a manifesta su mes den diferente pais manera Merca, Europa y China, personanan di edad halto, mas di 60 aña y personanan cu ta sufri di malesanan cardiovascular, esnan cu tin un sistema inmune debil, ta e personanan cu coronavirus ta afecta hopi duro, na unda e mortalidad ta hopi halto cerca nan.
Malesanan cardiovascular ta casi un 40 porciento cu no ta sobrevivi e virus aki.
Pa e grupo saludable, e virus aki ta un ‘mild flu’, kiermen esaki por causa un tiki keintura y tosamento, pero pa esnan cu ta den grupo di riesgo halto, nan por haya problema pa hala rosea, y por haya un pulmonia pisa, y pa motibo cu nan ta debil caba, e curpa no ta want’e.
Mirando cu na Aruba, hopi hende tin diferente problemanan di salud, sea nan tin problemanan cardiovascular of otro malesa cronico, ta haci e tratamento mas complica.
E personanan cu ta cay den grupo saludable, mester percura pa no yega cerca e grupo di riesgo, si e virus aki plama rond.
Tur hende mester evita pa e grupo di riesgo no haya coronavirus, ta nos responsabilidad como ciudadano pa percura pa otro y evita cu esaki ta yega cerca nan.
Aruba ta den bon caminda, pasobra cerando fronteranan ta evita cu nos lo haya mas casonan di afo. Berdad tin caso na Aruba, pero e cantidad ta hopi abao ainda, pero nos a contene e fluho di entrada di mas caso.
Señora Tromp ta conseha comunidad pa tuma COVID-19 hopi na serio, esaki no ta un joke, si bo ta malo keda cas, no bay traha.
Haci tur tramite via telefon of email, no mester ta den contacto fisico pa haya ayudo of servicio. Si bo por traha na cas, haci esaki. Nos ta biba den un mundo moderno, cu hende por keda traha na cas mas hopi cu ta posible.
Doñonan di trabao ta bat enfrenta nan mes cu hopi di nan empleadonan ta bay keda cas y por bira malo. Pero no obliga hende pa bin trabao y laga nan traha na cas.
Evita aglomeracion di hende. Sinta un distancia leu di otro persona. Concientiza muchanan pa laba man y no braza ni sunchi ningun hende.
</doc>
<doc docid='diario_31' lang='pap' type='mono' source='http://www.diario.aw/2020/03/prome-ministro-di-st-lucia-a-test-negativo-pa-covid-19/' term='covid-19'>
ORANJESTAD (AAN): Prome Ministro Allen Chastanet di St. Lucia, a test negativo pa e Coronavirus Covid-19, despues cu el a cuminza haya un tosamento modera, na final di un viahe recien pa Miami pa ricibi asistencia medico.
Ministerio di Salud di e isla di St. Lucia a bisa cu Prome Ministro mes riba propio iniciativa a pone su mes den cuarentena voluntario y a laga un test wordo haci cune.
E resultado a yega bek riba Diamars atardi laat y el a resulta di ta negativo pa Covid-19.  Pues ta djis un griep regular el a haya, y su condicion ta stabil.
Ministerio di Salud a bisa cu prome cu nan a haya e resultado, ya caba nan a cuminza cu e proceso rutinario di contact-tracing y cu algun di e famia y contactonan di Prome Ministro a pone nan mes tambe voluntariamente den cuarentena como un precaucion.
Hunto cu e resultado di Prome Ministro, nan a ricibi resultado di e otro pashentnan tambe den isolacion, y nan tur a sali negativo.
</doc>
<doc docid='diario_32' lang='pap' type='mono' source='http://www.diario.aw/2020/03/e-prome-contesta-di-banco-central-na-covid-19/' term='covid-19'>
Un vangrail bancario pa publico y proteccion di Florin Arubano
Mientras Aruba tabata prepara pa recorda introduccion di su Himno y Bandera den su lucha pa haya entre otro su propio moneda, situacion internacional a haci intervencion di Banco Central necesario.
Siman pasa, DIARIO a mustra cu den e situacion mundial actual, Banco Central di Aruba lo mester tuma medidanan pa proteha nos Florin y nos sistema monetario cu tabata parti integral den realisacion di Status Aparte.
Banco Central di Aruba mester tuma tur situacion na consideracion den su maneho cu mester proteha Aruba contra loke ta yama “shock”, un desaroyo cu no por a mira di antemano y sigur no e impacto cu e tabata tin den un tempo cortico.
Ta pa e situacionnan aki, e leynan cu ta regla asuntonan monetario ta mishi cu e palabra “libertad” cu ta directamente asocia na democracia y e maneho cu ta dicidi con trafico di placa ta tuma luga na Aruba y tambe ariba base internacional.
Manera DIARIO a splica siman pasa, tabata importante pa Banco Central confirma e estado solido di nos situacion monetario pero tambe anuncia medidanan cu sin duda e mester a tuma na momento cu mundo a parce di a perde control riba futuro.
E mundo bancario ta mara na regla, cu mester sirbi e concepto di democracia cu sin regla ta fracasa.
Pa Aruba e ordenansa cu ta regla e forma cu trafico di placa stranhero mester tuma luga, ta brinda espacio pa Banco Central actua na interes di pueblo y proteccion di e Florin Arubano.
E desaroyo na Aruba, afecta pa e crisis internacional causa pa e coronavirus nobo, ta indica cierto problemanan basico pa Aruba cu a mira su economia basha abou, manera DIARIO a adverti for di momento cu mundo mester a confronta COVID-19.
E coronavirus nobo a bira un “shock” pa mundo, cu ta na careda.
Gobierno den e estado di crisis agudo, a tuma medidanan di emergencia cu ta afecta e libertad di hende pa dicidi pa su mes si e kier bay fiesta henter anochi por ehempel.
Banco Central di Aruba como autoridad monetario independiente, a atende cu reglanan basico pa asina soluciona problemanan cu Aruba lo confronta.
Cu caida di economia di Aruba, mester di vangrail financiero y banconan comercial mester por brinda servicionan special na personanan cu por demostra cu na e momento aki nan no por paga nan debe na banco.
Banconan comercial mester por asisti cu oportunidad nobo pa financia problemanan empresarial.
E medidanan di Banco Central di Aruba a yuda crea e vangrail cu mundo bancario mester bira pa su clientenan pero cu proteccion directo di e Florin Arubano.
Nos a papia di un prome contesta di Banco Central Aruba na COVID-19. Prome, pasobra e fin di e coronavirus nobo ta dificil pa pronostica.
Mas tempo e paralisa economia mundial, mas grandi su impacto cu por bira e shock un depresion financiero mundial.
Gobierno a asumi su responsabilidad y a cera porta pa e malesa. Banco Central di Aruba a tuma pasonan necesario pa proteha e base monetario di Aruba en espera di recuperacion despues di shock.
</doc>
<doc docid='diario_33' lang='pap' type='mono' source='http://www.diario.aw/2020/03/medidanan-di-gobierno-ta-confirma-menasa-di-covid-19/' term='covid-19'>
Restriccionnan mester evita un situacion cu no por controla
*E plan oficial di calamidad mester di sosten di tur ciudadano
*Ley ta duna Gobierno poder pa actua contra tur traspaso
Aruba ta adaptando su mes na un plan oficial cu Gobierno a introduci pa por confronta e situacion nacional cu a surgi den e caso di Coronavirus.
Na momento cu e bienestar di Aruba ta na peliger, Gobierno tin e poder legal pa tuma medidanan cu ta limita accionnan personal cu tin resultado pa comunidad.
Den tempo di guera, na momento di peligernan grandi di naturalesa, manera horcan, Gobierno tin e deber pa actua y introduci reglanan na bienestar di siguridad nacional y di cada ciudadano.
Ley ta exigi pa gobierno defende e ciudadano hasta contra e ciudadano mes.
Den e caso aki Gobierno a cambia e oranan cu hende ta traha, celebra of ta ocupa su mes actividadnan cu por considera publico.
Den tempo di guera gobierno ta impone toque de queda. Ora un pais bira victima di un desastre natural, tambe gobierno por dicidi riba comportacion publico pa kibra e menasa.
Na 2020 e coronavirus nobo, COVID 19, a bira un menasa grandi pa salud di hende.  Esaki ta haci cu e hende no por sostene su responsabilidad personal. Si gobierno no actua, problemanan di salud por paralisa henter Aruba den un situacion incontrolabel.
Na e momentonan aki, Aruba mester sostene e decisionnan di gobernacion cu tin un tarea special pa guia Aruba.
Ya por mira con di diferente instancia anuncio ta wordo haci di cambionan cu ta tuma luga. Publico mester tene su mes na esaki.
Por considera e decision pa stop actividad publico pa 10.00or di anochi, como un forma pa controla e bienestar di comunidad, cu no ta posibel si e coronavirus nobo haya oportunidad pa dicidi con e ta penetra pa destrui bienestar di Aruba.
DIARIO lo sigui informa Aruba y ta pidi sosten total di e decisionnan di gobierno na forma voluntario.
</doc>
<doc docid='diario_34' lang='pap' type='mono' source='http://www.diario.aw/2020/03/covid-19-ta-spiel-pa-mundo-transforma/' term='covid-19'>
E coronavirus nobo ta resumi cambionan grandi na mundo
*Hende grandi y fragil a bolbe bira responsabilidad comun
*E era di egoismo y separacion digital a bira isolacion obligatorio
ORANJESTAD(AAN)–Si COVID-19 a presenta su mes un siglo pasa, lo e no por a topa cu e avance medico di Siglo 20, cu a permiti hende alcansa un edad mas halto. Tampoco e lo a topa cu e cantidad di jet na aeropuerto ni barconan di crucero, cu ta un pais riba nan mes.
Un siglo pasa, e coronavirus nobo lo a topa cu un mundo cu hende cu tabata bira menos bieu, tabata tin menos comodidad, mester a spierta ora solo sali pa cuminsa traha y mester a bay drumi ora solo baha.
Si e coronavirus nobo a presenta su mes na mundo un siglo pasa, e lo a topa cu hende grandi, madushi y padushi, como centro di famia cu no tabata tin mester di crèche pa famia cu mas di dies yiu.
Lo el a topa cu hendenan cu den hopi caso a tende di cierto paisnan cu tabata parti di les na school.
Na un pais nunca nan a mira lama y na otro pais nunca nan a yega di mira sneeuw.
Siglo 20 a trece hopi cambio pa hende, pa paisnan, pa mundo, di formanan politico nobo, cadenanan di gueranan cada bes mas pisa y cruel, poder di gruponan cu a reemplasa rey pa nan mes bira pio cu emperador.
Siglo 20 a culmina cu hende di edad cada bes mas halto pero tambe cu problema mas grandi. Siglo 20 a conoce mucha cu mucho mas chens pa desaroya den e mundo cientifico y cu menos atencion pa loke suela y lama ta produci na cuminda.
Siglo 20 a trece jet pa hende depende di turismo, cu a bira comercio internacional. Siglo 20 a habri e era digital cu ta culmina cu hende cu no ta papia mas cu otro pero ta “app”, no ta bay haci compra mas pero ta cumpra online.
Den e situacion aki e coronavirus nobo a presenta y awor ta exigi atencion di un comunidad, cu mester bay tene e reglanan di e coronavirus na consideracion.
Mester bay duna un luga atrobe na e hende di edad y personanan fragil manera cantidad di malesa cronico cu hende por supera a base di remedi pero ta baha e resistencia humano.
Awe, COVID-19 ta exigi pa bo bay hiba e peliger di contagia cu e malesa pa hende grandi den centronan cu mester atende demasiado biaha cu e madushi y padushi y hasta mayornan lubida pasobra tur hende kier traha 10 ora of mas pa dia pa haya tur loke alma ta desea.
Hende cu na careda ta drenta supermercadonan cumpra tur stock sin tene cuenta cu otro cu tambe mester cumpra algo pa nan tambe sobrevivi.
Awe e coronavirus ta tene un spiel dilanti e hende cu a sufri cambio grandi. E ser humano, cu awor no ta separa su mes for di otro pa e por chat henter dia riba su telefon, pero pasobra e mester bay den isolacion pa motibo di COVID-19.
Ora e era di COVID-19 pasa, hende tin un responsabilidad nobo. Hende mester reforma e comunidad humano, cu ta perde e toke humano.
Pueblonan mester yega na formulanan renoba pa nan sigui dilanti. Salud Publico mundial ta na peliger. Economia mundial ta cay y e cunucunan bashi cu por a produci cuminda pero a wordo ignora, ta hisa cara pa busca futuro.
</doc>
<doc docid='diario_35' lang='pap' type='mono' source='http://www.diario.aw/2020/03/covid-19-ta-habri-porta-pa-oportunidad-nobo/' term='covid-19'>
Comunidad ta busca solucion pa problemanan ignora
*Turismo mester brinda experencia nobo na e ser humano
*Inventividad mester produci contesta den condicion dificil
ORANJESTAD  (AAN) —  Personanan cu a traha directamente den turismo, por ehempel den un hotel, por confirma e gran berdad. No tin un momento mas dificil pa un turista, cu ta e momento cu e wordo confronta cu un problema di salud durante su vacacion.
Esaki ta hustamente e problema grandi cu e coronavirus nobo a presenta pa Aruba, cu ya ta den un situacion sumamente dificil.
Sinembargo, ta e momentonan manera e atake frontal di Covid-19 rond mundo, ta exigi di hende pa e busca solucion pa problemanan cu comodidad a dirigi pa olvido.
Covid-19 ta mishi directamente cu e parti mas delicado di hende, cu den temponan moderno practicamente a wordo aplasta pa tecnica. Hasta tin un indicacion, cu e ser humano a perde balor den e forma cu el a bira obheto di tanto aspiracion material.
Ta na e momento aki, Arubianismo ta bini dilanti. E mentalidad di e Arubiano, den cual e hende tin e luga principal den su pakete di balornan.
Awe como topico mester presenta e variedad den e impacto di e coronavirus nobo. Na prome luga, e ta saca hende for di e custumber cu tur cos por wordo logra na forma facil y cu nada tin limite.
Diripiente ta dificil biaha pa otro pais. Ta dificil planea kico ta haci mañan. Ta dificil sigui cana dilanti sin conoce e cantidad di dia cu e problema di Covid-19 lo tuma y tur loke ainda e por afecta.
Covid-19 ta pone hende tuma rienda di su bida den su man y dicidi con e ta carga responsabilidad pa loke e a haci cu su mes. Hende mester percura pa sobrevivi falta di alimento. Hende mester bay busca su saconan di hariña pa por traha su pan bati.
Hende mester mira con e ta aporta pa su comunidad por sobrevivi y con e ta trata e turistanan, cu despues di e episodio di e coronavirus nobo mester bolbe Aruba.
Arubianismo ta presenta su mes pa duna e turista tur comprension pa ora e bolbe su cas e por splica tur hende su experencia como hende den problema, leu for di cas.
E turista cu awe ta den hotelnan di cinco strea, lo no recorda strea, pero e hende cu a yuda pa e por sinti mes mas cu un turista, cu ta gasta placa, pero un hende aprecia.
Industria di turismo a haya un oportunidad pa briya riba e tereno unico di Aruba cu ta Arubianismo, cordialidad y compasion pa hende.
E necesidad di mas industria ta wordo ilustra den necesidad di tur dia cu ta indica cu mester produci cuminda na Aruba y cu mester practica agricultura, cria y pesca pa e pais no depende di importacion.
Gobierno ta duna prueba cu Aruba no mester bira victima di un actitud paralitico enfrente e coronavirus nobo, pero cu awor gobierno por haci uzo di e oportunidad pa acerca posibel companianan nobo pa Aruba cu no por depende solamente di turismo.
E coronavirus nobo a pone nos spierta y realisa cu un comunidad mester ta prepara pa tur eventualidad manera Arubianismo semper a splica e Arubiano, cu no tabata gasta tur su placa, pero tabata tin un reserva pa ora problema bati na porta.
E coronavirus ta un reto. Pero cu fe,  cu ta e centro di Arubianismo, y dirigi pa lidernan capaz, Aruba lo sigui cana cu animo nobo, habriendo portanan nobo.
</doc>
<doc docid='diario_36' lang='pap' type='mono' source='http://www.diario.aw/2020/03/organizacion-mundial-di-salud-a-declara-covid-19-como-un-pandemia/' term='covid-19'>
GINEBRA: Organizacion Mundial di Salud ta considera brote di coronavirus nobo como un pandemia, segun director general, Tedros Adhanom Ghebreyesus.
“Nos ta profundamente preocupa tanto pa nivelnan alarmante di propagacion y gravedad como pa nivelnan alarmante di falta di accion. Por lo tanto, nos a evalua cu COVID-19 por wordo caracteriza como un pandemia”, e director a bisa den un conferencia di prensa.
COVID-19, un coronavirus cu ya ta presente den 114 pais y a causa morto di mas di 4,200 persona. Ghebreyesus a bisa cu nan a tuma e decision aki debi na su propagacion mundial.
Ademas, a denuncia  “nivelnan alarmante di propagacion y falta di accion” rond di mundo.
“Pandemia no ta un palabra pa usa di un manera ‘light’ of descuida. E ta un palabra cu, si wordo usa incorectamente, por causa un miedo irazonable of un aceptacion inhustifica cu e lucha a termina, loke ta causa sufrimento y morto innecesario”, el a agrega den su mensahe.
Segun e director general di OMS, “esaki no ta solamente un crisis di salud publico, e ta un crisis cu lo afecta tur sector, kiermen cu cada sector y cada individuo mester participa den e lucha”.
Den momentonan aki, varios pais a cera nan scolnan, a prohibi eventonan y a multiplica restriccionnan di viahe y medidanan pa sostene nan economianan contra avance di coronavirus, specialmente na Italia, aisla pa di dos dia y na unda cifra di morto a aumenta den ultimo 24 hora.
Cu scol, restaurant y hasta cinema cera, actividadnan cancela, funeral y bruidnan prohibi, e bida cotidiano den varios pais a cambia pa via di COVID-19.
Italia, cu 10.149 y 631 morto, ta desde dialuna anochi y por lo menos te cu 3 di April someti na restriccionnan fuerte bao lema “Me ta keda cas”.
E 60 miyon di Italiano mester a evita sali for di nan cas, sino ta pa traha, bay supermercado of bay docter. “Nos ta sigui reza na Virgen Maria, sperando cu E por yuda nos, pasobra mundo ta pasando den momentonan dificil”, segun Mariagrazia Mazzarotto, un catolico cu no por bay misa pasobra Iglesia a suspende tur misa.
Papa a realiza su audiencia semanal tradicional, pero pa medio di un video difundi online desde su biblioteca. Plaza San Pedro tabata bashi.
Un total di 363 miyon di studiante ta den ‘vakantie forza’ den 15 pais, UNESCO a informa.
E COVID-19 a laga economianan mas grandi di e planeta tembla, y nan a cuminsa inverti miles di miyones di dollar pa evita un desastre.
Ghebreyesus a bisa cu, “nunca nos a wak un pandemia causa pa un coronavirus, den siguiente dia y simannan nos ta pronostica un aumento di caso, morto y paisnan afecta”.
</doc>
<doc docid='diario_37' lang='pap' type='mono' source='http://www.diario.aw/2020/03/jamaica-a-registra-su-prome-caso-di-coronavirus-covid-19/' term='covid-19'>
ORANJESTAD (AAN): Riba Diamars 10 di Maart 2020, durante un conferencia di prensa, Ministro di Salud Dr. Christopher Tufton di Jamaica a confirma cu nan a haya e prome caso importa di e Coronavirus Covid-19.
Mesora autoridad a drenta den accion segun protocol y draaiboei, pa cuminza check tur e personanan cu e pashent aki tabatin contacto cune ultimo dianan.
Ministro a splica cu e pashent ta un muher hoben cu a bula di Inglatera pa Jamaica dia 4 di Maart pa atende un entiero.  Te cu Diamars, ainda nan no tin informacion completo di unda el a bishita tur e dianan ey.
Pero Ministro a ripiti loke nan Chief Medical Officer Dr. Jacquiline Bisasor McKenzie a bisa, esta cu e virus por wordo transmiti solamente ora e pashent ta mustra di tin sintoma.
Tabata Dialuna 9 di Maart cu e pashent a presenta na Docter cu sintoma respiratorio, y esey ta cinco dia despues cu el a yega Jamaica.
Docternan na Jamaica lo bay pone tur hende cu el a logra di tin contacto cune den e dianan aki den cuarentena.
</doc>
<doc docid='diario_38' lang='pap' type='mono' source='http://www.diario.aw/2020/03/mester-atende-cu-covid-19-como-calamidad/' term='covid-19'>
Espacio den cas y reglanan basico pa famia funciona
*Mucha y hende grandi mester ta parti di plan familiar
*Pakete basico di alimento y productonan prome necesidad
ORANJESTAD (AAN) — Desaroyonan mundial ta expone cada rato mas aspecto cu mester tene na consideracion relacion cu e coronavirus nobo.
For di momento cu e malesa a presenta su mes, DIARIO a duna tur informacion necesario pa Aruba por a prepara su mes pa e alarma cu awor a wordo bati.
Awe por sigui cu un resumen di conseho ricibi di ciudadanonan riba e forma cu tur cas y famia mester prepara nan mes pa e problemanan cu e malesa por trece pa bida familiar.
Ciudadanonan di Aruba mester atende cu Covid-19 como un calamidad, cu ta interumpi e bida normal completamente.
E prome paso cu ta wordo tuma na entrada di por ehempel e temporada di horcan, ta forma un base pa garantisa cu e famia por come.
Den e caso aki tambe, famianan mester prepara pa por come hasta si yega na un situacion cu ta dificil pa sali for di cas pa cumpra cuminda.
Mester tin bleki di alimento cu por warda, mescos cu ta e caso ora ta prepara pa un desaster natural.
Famianan cu tin yiu, mester tene e cuminda special pa baby of mucha na consideracion. Tin suficiente lechi, papa y otro alimento pa mucha?
Pa loke ta trata alimento, tin cuminda pa personanan cu un dieta special pa nan salud? Aki mester pensa den direccion di sucu artificial pa personanan cu diabetes.
Mester tene alergianan na consideracion.
E cushina di Aruba ta duna recept basico. Hariña pa pan bati, funchi y awor por agrega arepa. Mester di azeta, manteca por ehempel.
Tin suficiente habon pa tur tipo di uzo? Higiena ta sumamente importante, sigur den casnan di famia caminda hopi hende ta reuni.
Den e caso di Covid-19 e peliger cu e malesa ta plama ta importante. Cup di plastic ta bira importante si no tin otro forma pa evita cu hende ta uza cup di otro.
Ningun miembro di famia ta na haltura si un persona cu ta atende cu otro hende, por a haya e malesa.
Famianan grandi cu poco espacio, mester mira con ta bolbe haci mas uzo di porch y cura y keda agradecido cu e clima di Aruba ta haci esaki posibel.
Tin famia cu ta consisti di hende grandi y hende cu mas peliger pa gravedad. Mester tene e peliger mas grandi pa miembronan di un famia cu ta sufri di un enfermedad of tin edad mas halto na bista.
Mester atende cu autoridad medico, pa medio di e puntonan di contacto cu gobierno a introduci, si nan bienestar ta na peliger.
Mayornan cu yiunan cu ta bay school mester traha un plan si schoolnan no por habri nan porta.
Na varios pais, den bario of famia, ta reuni muchanan cu no por bay school. Den e casonan aki mester tene na consideracion e contacto entre muchanan y mester evita cu e peliger cu lo tabata tin na school cu contacto cu otro, ta presenta na cas.
Tene semper na bista cu higiena y limpiesa ta en enemigo di e coronavirus nobo y e miho arma cu hende tin na su disposicion.
Awa y habon ta e miho aliadonan di hende, hunto cu cuminda basico di Aruba manera ya menciona.
DIARIO lo sigui resumi tur informacion ricibi pa Aruba prepara pa e coronavirus nobo.
</doc>
<doc docid='diario_39' lang='pap' type='mono' source='http://www.diario.aw/2020/03/covid-19-a-bira-enemigo-historico-di-turismo/' term='covid-19'>
For di prome momento DIARIO a adverti pa impacto grandi
*Desaster turistico causa pa malesa a surpasa terorismo
*E coronavirus nobo ta afecta e alma di turismo cu ta biahe
ORANJESTAD  (AAN) — Uno di e menasanan mas grandi cu turismo a yega di conoce tabata wordo forma dor di terorismo.  Awe Covid-19 a deshaci di e puesto number uno di terorismo como enemigo di turismo mientras paisnan rond mundo ta drenta den isolacion pa evita entrada di e malesa.
Expertonan riba tereno turistico a guia DIARIO for di momento cu e coronavirus nobo a presenta su mes.
Articulonan publica dor di DIARIO, ta e prueba cu e matutino di Aruba a bati alarma grandi pa Aruba cu ta depende economicamente di turismo.
A base di informacion di expertonan cu trayecto importante den e mundo di turismo internacional, DIARIO a adverti pa e caida serio cu turismo na Aruba lo sufri directamente a base di e coronavirus nobo, cu cual ningun otro menasa pa turismo por competi.
Aruba for di momento cu el a introduci turismo na 1986 como su base economico mas importante, tabata na haltura di tur e riesgonan cu esaki a encera. Den tur rapport desde Status Aparte di Aruba, mencion ta wordo haci di e necesidad grandi pa Aruba tin mas palanca economico y na varios ocasion a trece reemplasante pa Lago.
For di 1986, turismo na Aruba tabata contene tur e peligronan y fragilidad di turismo, pa cual DIARIO semper a adverti.
Na momento cu a recupera Aruba cu turismo na 1986, a tuma decisionnan cu tabata afecta e motibo cu a dicidi pa turismo manera apertura di cupo di trabou. E cantidad y naturalesa di trabou na hotel a haci necesario tambe pa importa trahado na Aruba, loke a pone peso riba e funcionamento di comunidad.
E cantidad di hotelnan cu a wordo habri na Aruba den un solo parti di e isla, for di un prome momento tabata motibo pa preocupacion mas ainda teniendo cuenta cu e cambionan den mundo di turismo pa cual sigur durante ultimo añanan DIARIO a adverti.
Na e momentonan aki e fragilidad mas grandi cu pa su realidad turismo ta contene, a wordo presenta dor di e coronavirus nobo, Covid-19 cu ta stroba biahe cu ta esencial den turismo.
Pa un hende ta turista e mester bandona su cas y su ambiente, cu ta e alma di turismo y esencia di e sector.
Na e momento aki biahe a bira sumamente peligroso mescos cu tur otro esencia di turismo, cu ta hotel y otro forma di acomodacion cu hende hunto mescos cu atraccionnan turistico.
DIARIO, a base di informacionnan di expertonan cu por dicta catedra di turismo, a informa Aruba debidamente for di Januari cu turismo ta na peligro cu e malesa nobo cu ta e coronavirus nobo.
DIARIO lo sigui informa Aruba debidamente riba e topico a base di desaroyonan cu ningun instancia por a pronostica y cu ta directamente mara na e coronavirus nobo.
</doc>
<doc docid='diario_40' lang='pap' type='mono' source='http://www.diario.aw/2020/03/aruba-tin-placa-pa-e-calamidad-di-covid-19/' term='covid-19'>
E contenido di e plaga ta sigui revela su problemanan
*Con turismo afecta ta bay enfrenta loke ta na caminda?
*DIARIO a adverti pa e caracter special di e menasa
ORANJESTAD  (AAN) — For di e prome momento cu mundo a cera conoci cu e coronavirus nobo, DIARIO a papia y ta sigui papia un palabra. DIARIO ta sigui mantene su mes na un postura inicial den cual a mustra continuamente cu e problema serio di Covid-19 no ta cuido medico, pero e forma cu ta bay cubri tur loke e solucion ta encera.
Ta di aplaudi cu gobierno a tuma medidanan pa sigura cu awe Aruba a demostra di ta na nivel di paisnan cu a acerca e peliger cu responsabilidad y ta prepara pa haci test y duna cuido pa enfermonan.
Awe, sinembargo, ta sinti falta di e guia cu DIARIO a pidi di tur gremio y organisacion pa na un forma efectivo prepara pa loke e malesa lo trece.
Awe autoridad Mericano ta pidi su ciudadanonan, sigur mayor di edad of cu problema di salud, pa no biaha.
Kico esaki ta encera pa Aruba? E expresion mas importante contra e base economico di Aruba, cu ta turismo.
Aruba ta drenta un siman den cual e preguntanan haci dor di e matutino di pueblo di Aruba, DIARIO, ta haya forsa.
En corte, nos mester resumi nos ponencianan cu e pregunta si Aruba por bay cubri tur e resultadonan di e coronavirus nobo, cu ta un calamidad.
Economia di Aruba diripiente ta den un situacion di crisis. No tin ningun siguridad cu turistanan cu a bisa cu nan ta biaha pa Aruba, lo realisa nan biahe.
Di tur parti di mundo tin informacion cu paisnan grandi ta pone nan mannan na cabes enfrente e perdidanan cu nan ta sufri.
Aruba tin placa pa tur loke lo pasa? Na cuanto ocasion DIARIO no a subraya cu forsa, cu e falta di creacion di un reserva tempo a introduci proyectonan cu no tabata necesario, awe ta presenta su mes?
Con Aruba ta bay atende cu e realidad, cu pa un temporada trabou na Aruba ta bay enfrenta un crisis? Con grandi e crisis lo bira, ningun hende por bisa.
Esaki ta momentonan cu semper mester a planea y pa cual semper mester a reserva placa pa fondonan di emergencia.
Empresanan na Aruba ta cubri pa loke ta pasa? Hopi compania di seguro siman pasa a mustra cu empresanan rond mundo no a sigura nan mes contra epidemia.
Kico sindicatonan ta haci? Mester lansa e pregunta pasobra awor na tur nivel y den organisacion lidernan mester bini dilanti pa bisa con nan ta prepara.
Kico Banco Central ta pronostica pa e moneda? Lo bini un recesion cu por afecta moneda?
DIARIO a evita di papia un palabra directo cu por a wordo ricibi como sensacion of bati alarma falso.
E momento a yega pa busca contestanan clave. Kico lo pasa cu importacion? Kico ta bay pasa cu Aruba, cu no ta depende solamente di gobierno pero di tur instancia cu mester ta prepara pa calamidad, cu no a anuncia su mes.
</doc>
<doc docid='diario_41' lang='pap' type='mono' source='http://www.diario.aw/2020/03/contaminacion-di-aire-ta-competi-cu-peliger-covid-19/' term='covid-19'>
Cu paralisacion industrial e coronavirus nobo a habri buki
*Un aspecto discuti na Aruba tambe ta haya atencion mundial
*Caida industrial a debolbe mundo aire limpi y saludabel
ORANJESTAD (AAN) — Despues di e prome reaccionnan di panico ora e coronavirus nobo a bati na porta, mundo cientifico a cuminsa bini dilanti cu informacionnan cu e era digital a entrega hende.
Manera DIARIO a splica publico na final di 2019, uno di e aspectonan mas positivo di e mundo di computer, internet y otro medionan di inteligencia artificial ta, cu e ta permiti hende uza informacionnan cu hende mes ta perde hopi tempo pa acumula.
A base di cambionan tecnologico, hende awe ta conta cu cifranan den sistemanan computerisa, digital manera ta bisa, cu ta duna splicacion riba e coronavirus nobo directamente pero tambe ta permiti mundo studia asuntonan importante.
Na e momentonan aki, e miedo pa bira malo y muri cu Covid-19 a provoca, ta wordo poni contra otro origen di malesa cu hende kier pone un banda manera miseria y hamber, falta di higiena y educacion, violencia, tradicionnan peligroso y sigur problemanan cu mundo moderno ta produci.
Mientras clima mundial ta cambia y convencionnan a wordo teni continuamente pa atende e factornan cu mas ta produci e cambio climatologo cu ta afecta hende y paisnan directamente, mundo tin un problema pa atende e materia na forma urgente.
Cientificonan ta mustra con plannan cu na 2030 mester a bira realidad riba tereno di clima na Europa, cu ta e continente mas avansa riba e materia aki, awor lo mester ta realidad na 2050.
Hopi pregunta ta surgi pakico no ta duna cambio di clima mes prioridad cu Covid-19, mientras un origen di malesa na mundo sigur ta e contaminacion di aire cu ta cambia clima pero tambe ta produci malesanan incurabel cu ta afecta un cantidad enorme di hende.
Di e forma aki, un asunto cu tin interes grandi na Aruba debi entre otro na e forma cu ta kima sushi actualmente, a haya atencion mundial dor di Covid-19.
E coronavirus nobo a haci cu na cierto paisnan cu a pone tur enfasis riba produccion y no riba contaminacion y e peliger di falta di aire limpi pa hende, mester a paralisa industrianan.
Esaki tabata tin como resultado, cu no tabata tin huma sushi ta bay halto. Den algun dia, despues cu industrialisacion a wordo paralisa, contaminacion a baha cu 25 porciento pues a bira un kwart menos di loke e tabata.
E coronavirus nobo pues a duna e prueba, cu comunidad mundial no solamente por evita desaster climatologico, pero cu comunidad mundial por combati malesa mortal diariamente, dor di atende cu contaminacion y stop di susha aire.
Mientras hende ta sigui desaroya su conocemento cu ayudo di sistemanan di computer, mundo medico a demostra cu cierto enfermedadnan sumamente peligroso, ta resultado tambe di medio ambiente sushi cu ta afecta pulmon y resto di curpa humano.
E coronavirus nobo a demostra cu por baha e peliger di contaminacion pa hende cu 25 porciento riba termino hopi cortico, si stop di susha aire.
E peliger mas grandi di e coronavirus ta cu e ta afecta pulmon y asina henter e sistema di hende. E peliger mas grandi di contaminacion ta, cu e ta afecta pulmon y ta mortal pa e mes grupo cu ta e grupo di riesgo mas grandi di e coronavirus nobo.
Pa mundo cientifico, Covid-19 a entrega informacionnan valioso. DIARIO lo sigui presenta nan na su lectornan.
</doc>
<doc docid='diario_42' lang='pap' type='mono' source='http://www.diario.aw/2020/03/covid-19-a-pone-cu-arubadag-2020-a-wordo-cancela/' term='covid-19'>
ORANJESTAD (AAN): Ciudadnan Europeo unda e momento aki tin brote di Coronavirus tipo Covid-19 ta plamando, ta hayando cu ta necesario pa cancela tur tipo di actividad social unda hopi hende ta aglomera of bishita.  Esaki ta pa evita cu e virus aki lo sigui plama.
Como cu Rotterdam na Hulanda tambe tin caso di Covid-19 registra, den fin di siman Ministro Plenipotenciario di Aruba na Hulanda, esta Guilfred Besaril a tuma e decision pa cancela por lo pronto e evento di Arubadag, cu tabata programa pa tuma lugar den Ahoy na Rotterdam riba Diadomingo 29 di Maart 2020.
Segun Ministro Besaril, esaki ta un decision responsable como cu e momento aki tin di haci tur cos pa evita cu e virus aki ta sigui plama aun mas.  Es mas, e lo evita cu e virus ta afecta yiunan di tera y e artistanan cu tabatin planea di duna nan presentacion na Arubadag.
Pa tal motibo a dicidi na cancela e actividad aki por lo pronto.
</doc>
<doc docid='diario_43' lang='pap' type='mono' source='http://www.diario.aw/2020/03/paho-ta-urgi-paisnan-di-caribe-pa-prepara-pa-reacciona-riba-covid-19/' term='covid-19'>
ORANJESTAD (AAN): Un boletin emiti den fin di siman, ta mustra cu e Pan American Health Organization (PAHO) a haci un suplica ferviente na henter continente Americano, incluyendo Caribe, pa ta prepara pa responde riba casonan importa, brote, y transmision den comunidad di e malesa di Coronavirus, esta Covid-19.
Riba Diabierna, PAHO a bisa cu den e ultimo 10 dia, diescuatro pais na Latino America y Caribe a raporta casonan confirma di Covid-19, ademas di Merca y Canada.
Mirando e yegada rapido di Covid-19, PAHO a urgi paisnan pa “focus pa contene e virus, salba bidanan door di sigura cu trahadornan di salud ta protehi y cu e sector ta prepara pa cuida pashentnan, y reduci transmision via di accionnan di multi sector y medidanan.”
Segun Director di PAHO, esta Dr. Carissa F. Etienne, el a bisa: “E paisnan di Latino America y Caribe ya caba ta den e fase di responde na casonan y clusternan di Covid-19”.
“Paisnan mester ta cla pa responde na e situacion cu nos ta experenciando awendia, cu casonan importa, mientras tambe prepara pa mañan y e posibilidad di brotenan local of hasta transmision di e malesa den comunidad, cu e hermentnan cu nan tin na nan disposicion awor,” el a agrega.
E Director di PAHO a bisa cu e organizacion di salud ta trahando intensivamente cu paisnan cu tin e sistemanan mas debil di salud.
PAHO a bisa cu el a traha cu varios pais miembro pa reforza actividadnan di vigilancia pa sigura e deteccion na tempo di posible caso importa di Covid-19, y pa sigura cu e servicionan di salud ta prepara.
Ademas di esey, PAHO a bisa cu nan a duna training y a equipa 29 laboratorio den henter e region aki cu material pa por haci test di diagnostico pa Covid-19, y a desaroya un herment tambe cu ta yuda Hospitalnan analiza si nan ta bon prepara pa atende posible casonan di e virus.
Dr. Etienne a describi tres posible situacion pa Covid-19 cu e paisnan den e region lo por enfrenta, sea simultaneamente of dentro di diferente area di paisnan grandi:
(1) Clusternan di casonan despues di importacion.
(2) Brotenan grandi den ‘lugarnan cera’, manera Casnan di Anciano, Prison, Camponan Militar, y lugarnan di encuentro grandi.
(3) Transmision masal den un comunidad, cu ta socede hopi durante temporada di griep.
Pa por atende e situacionnan aki, e director di PAHO a subraya cu tin tres tipo di accion cu por wordo tuma.
(*) Contene e virus via di deteccion y isolacion di casonan y track tur hende cu e tabatin contacto cune.
(*) Traha cu e sector di salud pa salba bidanan pa medio di proteccion di trahadornan di salud y e organizacion di servicionan pa responde na un posible influx di pashentnan critico.
(*) Slow down transmision di e virus via un acercamento multisectoral, trahando cu e sectornan di educacion y transporte, como tambe sociedad civil y otronan pa asina determina e medidanan publico cu tin di wordo activa si ta necesario, incluyendo cera scolnan, cancela cualkier evento publico grandi, y otronan.
</doc>
<doc docid='diario_44' lang='pap' type='mono' source='http://www.diario.aw/2020/03/covid-19-ta-reanima-dos-problema-grandi-pa-aruba/' term='covid-19'>
Mientras mundo ta confronta realidad total di coronavirus
*Cobertura di seguro di biahe ta wordo revisa y minimalisa
*Refugiadonan cu dimension nobo pa responsabilidad di pais
ORANJESTAD(AAN)–Na momento cu e coronavirus nobo, Covid-19 a presenta su mes na mundo,  un impacto grandi riba tur sector na mundo a wordo pronostica. E realidad di e malesa awor ta bira visibel na paisnan importante pa Aruba, cu tambe mester adapta su mes continuamente.
E prome reaccion di mundo enfrente e coronavirus nobo, tabata panico of optimismo cu por a contene tur problema cu por presenta.
No ta prome bes cu mundo ta confronta un menasa mundial di malesa. Pa Aruba e peligro di Zika ta conoci.
For di momento di Zika, sinembargo, cambionan grandi a presenta nan mes. Uno di e cambionan importante tabata e avance di comunicacion personal pa medio di internet y medionan social, cu no conoce guia ni regla.
Den e caso di Covid-19 tur hende ta subi internet, loke a aporta na e impacto di panico total di un banda y un actitud di optimismo na paisnan cu no a registra caso di e malesa.
Den e prome articulonan cu DIARIO a publica riba Covid-19, a atende dos punto importante pa Aruba, cu tabata turismo y refugiado.
DIARIO a compila informacionnan internacional den cual e dos puntonan aki tabata prominente den informacion cu tabata drenta.
Sumamente importante pa Aruba ta e cobertura di seguro di enfermedad durante biahe pa exterior.
Originalmente, manera DIARIO a publica, companianan a lansa e posibilidad pa enfermedadnan manera e coronavirus nobo tambe ta den e pakete di gasto cu lo cubri.
E desaroyonan explosivo a haci, cu companianan di seguro ta wordo confronta cu gastonan enorme tanto di companianan cu no ta sigura pa e perdidanan cu nan ta tuma como pa turistanan cu kier cancela nan biahe y cobertura di Covid-19.
Na Canada ayera dos compania grandi di seguro a anuncia cu nan no ta cubri gastonan di e coronavirus nobo.
Na cantidad di pais, companianan di seguro ta bolbe scrap Covid-19 di nan cobertura.
Informacionnan cu ta drenta di cruceronan y biaheronan cu a keda pega durante nan vacacion, ta causa mas reserva enfrente biahe cu por bira un gasto pero tambe situacionnan fastioso pa biaheronan cu ta lesa publicacionnan riba hotelnan cu a isola turistanan cu ta den situacion dificil den exterior.
DIARIO lo sigui monitor e situacion pa informa Aruba, cu di otro banda mester tene cuenta cu e problema di refugiadonan, cu tin posibilidad di aumenta mientras condicionnan pa cuido medico na nan pais ta bira mas penoso y mas peligroso cu Covid-19.
Pa Aruba yegada di mas refugiado y aumento di estadia ilegal ta trece un peliger grandi ya cu e pais mester brinda cuido medico na tur enfermo loke ta nifica gastonan enorme cu rond mundo ta bira un problema.
E cantidad di e casonan di Cavod-19 por parce di no ta halto. Pero kico un caso di Covid-19 por produci pa un pais cu ta wordo inmediatamente poni riba e lista mundial di riesgo?
Un pregunta cu ta bira realidad tur dia na mas pais na mundo!
</doc>
<doc docid='diario_45' lang='pap' type='mono' source='http://www.diario.aw/2020/03/covid-19-no-por-a-stroba-celebracion-205-ana-club-di-studiante/' term='covid-19'>
Parlamento Hulandes a bati alarma y medida special na nan regreso
*900 miembro di Vindicat Atque Polit a enfrenta e coronavirus
*Fiesta na Italia di club di studiante mas bieu di  Hulanda
ORANJESTAD(AAN)–E peligernan di e coronavirus nobo, Covid-19, a pone e club di studiante mas bieu di Hulanda den centro di noticia.
“Vindicat Atque Polit” a wordo funda dia 4 di februari 1815. Tabata 205 aña despues, cu 900 miembro di e Groninger Studentencorps a dicidi di subi avion pa e parti di celebracion den sneeuw na Italia.
Bou circunstancianan normal, nada lo a pasa y e estadia di e studiantenan di Rijksuniversiteit Groningen, cu ta miembro di Corps, lo a wordo anota como evento den cuadro di celebracion di nan club.
E buelta cu e bishita na e ciudad Italiano di Sestrière a haya, tabata debi na e hecho cu Ministerio di Asuntonan di Exterior di Hulanda a emiti un advertencia oficial contra estadia na e parti Noord di Italia debi na e casonan di e coronavirus nobo, Covid-19.
E biahe y estadia di e studiantenan na e seronan Italiano, a bira motibo pa alarma grandi wordo bati.
Den Parlamento e partido PVV a pidi pa medida wordo tuma pa e grupo bolbe Hulanda. Instancianan oficial manera GGD y Ministerio di Relacionnan Exterior, a drenta den accion y entre otro a tuma contacto cu e grupo, cu a dicidi cu nan ta keda Italia caminda nan no a nota nada excepcional.
Rector di Vindicat Atque Polit a informa cu nan no tin problema cu e malesa y cu nan no ta nota mucho di problema na Italia.
Nan mayornan y publico en general si tabata den angustia y e grupo a dicidi cu e ta bolbe Hulanda awe loke ta nifica cu nan vacacion lo ta un dia mas cortico cu nan a planifica.
Informacionnan oficial di dirigentenan di Salud Publico na Hulanda a indica cu te awor no tin ningun indicacion di malesa den e grupo, cu lo haya un “carta cu instruccion” ora nan bolbe Hulanda.
Siguransa a wordo duna na tur ciudadano cu tabata tin miedo cu nan por plama e coronavirus na Hulanda, cu e studiantenan lo wordo separa y controla pa e enfermedad na nan yegada for di e parti Noord di Italia, uno di e prome luganan na Europa caminda e coronavirus a presenta.
Autoridad di Salud Publico a anuncia, cu studiantenan cu tin sintoma di e enfermedad ta keda Italia y no por bolbe Hulanda pa nan no plama e malesa.
E studiantenan cu pasa e testnan bon na nan yegada, no por bay college (les na universidad) por lo pronto y mester separa nan mes di otro ciudadanonan.
Vindicat Atque Polit ta un club hopi conoci. Considera como sumamente conservativo,  el a nace como un cuerpo di studiante masculino. E tabata mantene relacionnan estrecho cu e club di studiante femenino di Groningen, Magna Pete.
Na 1970 Vindicat y Magna Pete a bira un solo organisacion cu a permiti miembronan nobo di ambos sexo.
E forma cu Vindicat a reta e peliger di e coronavirus nobo, ta wordo sigui dor di miembronan actual y miembronan bieu, cu pa un parti grandi semper a mantene union den e grupo tambe despues di nan tempo di estudio.
</doc>
<doc docid='diario_46' lang='pap' type='mono' source='http://www.diario.aw/2020/03/svb-ta-adapta-servicio-di-notificacion-di-ao-relaciona-cu-prevencion-di-covid-19/' term='covid-19'>
ORANJESTAD (AAN): Banco di Seguro Social di Aruba SVb ta forma parti di e plataforma pa hunto combati e virus cu poco poco ta yegando mas cerca di nos. Profesionalnan di Salud a emiti varios mensahe y un di nan ta cu e virus COVID-19/ CoronaVirus lo yega Aruba tambe. En bista di esaki SVb ta participa algun cambio den e procedura pa notifica AO.
Na momento cu un trahado ta desea di notifica AO pa motibo di tin problema pa hala rosea, a biaha y tabata durante di ultimo 14 dia pafo di Aruba of tabatatin contacto cu un pashent diagnostica cu CoronaVirus,e  mester comunica na prome luga  telefonicamente cu su dokter di cas.
Despues di yama e dokter di cas mester notifica AO na SVb telefonicamente y NO na nos servicio on line.
Trahadonan di sector priva mester notifica AO telefonicamente na e “Callcenter” di SVb na telefon 5272782 di 7:00AM – 12PM y di 1:00PM – 4:00PM y NO online.
Trahadonan di sector publico mester tuma contacto cu SVb su Departamento di Administracion Medico  despues di 9:30 di mainta na telefon 5272744. No por notifica AO pa e condicion di salud aki via di e webportaal.
Ta importante pa tene na cuenta cu si ta bay notifica AO pa otro motibonan cu no ta esunnan ariba menciona, e procedura di notifica AO no ta cambia pa ningun di dos sector.
SVb ta urgi henter nos comunidad pa tene na cuenta tur e consehonan pa mantene hygiena personal. Esakinan ta inclui: tosa den napkin of den elleboog, y tira  napkin afo di biaha; tapa bo nister;  laba man y pols frecuentemente cu awa y habon durante di 20 seconde, hand sanitizer ta un alternativa; mantene distancia di hende cu ta tosa na1 meter of mas; no mishi cu wowo, nanishi of boca. Lucha contra e transmission di virusnan, e ta cuminsa na abo !
</doc>
<doc docid='diario_47' lang='pap' type='mono' source='http://www.diario.aw/2020/03/te-cu-dialuna-3084-hende-a-fayece-door-di-covid-19-vs-45-581-hende-cu-a-recupera-di-e-infeccion/' term='covid-19'>
Directie Volksgezondheid Aruba ta presenta e cifranan:
ORANJESTAD (AAN): Coronavirus a yega na tur continente cu exception di Antartica y e virus no ta afecta tur hende mescos.
E Departamento di Control y Prevention di Enfermedad Chines a caba di conduci un estudio cu ta mustra cu e virus ta affecta severamente hendenan di edad halto. Tambe e estudio a mustra cu mas o menos 80% di casonan di corona virus ta sufri cu kehonan modera pa leve.
E estudio a colecta datonan di mas cu 44,000 pashentnan cu caso confirma na China te cu Februari 11.  E ta duna un di e representacion mas amplio di con COVID-19 ta comporta den hende humano.
E dato nan ta sugeri cu persona cu tin chance di muri di e malesa ta subi cu edad. Aki nos ta mustra e  cifranan di morto pa cada rango di edad segun e estudio:
E estudio no ta raporta ningun morto den muchanan mas jong cu 10 aña, kende ta representa menos cu 1% di pashentnan. Pashentnan edad 10 pa 19 tin mesun posibilidad pa muri cu pashentnan di edad 20 te cu 39 aña, pero pashentnan den edad di 50 aña tin casi tres biaha mas e posibilidad pa fayece cu pashentnan cu edad di 40 aña.
E riesgo di muri ta subi considerablemente entre pashentnan di edad 70 pa 80 aña, probablemente esaki tin di haber cu e personanan aki tin ja un problema di salud existente.
Segun e studio, pashentnan cu problema cu curason, lo por tin un probabilidad di morto di 10% y esun nan diabetico 7%. Mas cu tres-quart di pashent Chines no a sufri di un problema di salud pre-existente. E mortonan den e grupo aki ta menos cu 1%.
Estadistica di morto por cambia segun e corona virus ta plama full rond mundo. Ta importante pa remarca cu segun informacion di autoridadnan cientifico; “Cu si enberdad descubri cu tin mas caso cu ta wordo raporta, pasobra simplemente no ta detectando asintomatico of casonan di kehonan leve te cu modera, unda e pashentnan no ta bay busca cuido medico, lo por conduci cu e calculacion di morto relaciona cu corona virus lo baha.
En total, COVID-19 te cu antayera 2 di maart 2020 tin 3,084 hende cu a fayece vs 45.581 caso caminda hende a recupera di e infeccion. En total tin 84.241 caso registra. E epicentro di e virus ta na Wuhan, central di China den e parti mas popula di e ciudad y te cu awor a plama pa casi 47 otro pais. Mas o menos 95% di e casonan ta den China mes.
E unico manera pa mitiga e COVID-19 ta pa tuma e accionnan necesario di prevencion, manera laba man cu habon of usa hand sanatizers (>60% alcohol) ta importante.
</doc>
<doc docid='diario_48' lang='pap' type='mono' source='http://www.diario.aw/2020/03/protocol-di-aeropuerto-relaciona-cu-coronavirus-covid-19-a-bira-conoci/' term='covid-19'>
Pa residentenan y bishitantenan
ORANJESTAD (AAN):  Awendia, cu e situacion di Coronavirus nobo (COVID-19), ta hopi hende ta puntrando kico Aeropuerto Reina Beatrix ta haciendo y cua medidanan ta tumando lugar.
Aeropuerto Reina Beatrix dialuna a publica ariba nan Facebook Page: Queen Beatrix International Airport, un informacion cu ta concerni tur viahero pero tambe tur esnan cu ta traha of haci uzo di aeropuerto.
Nan ta indica cu conforme e Reglamento Sanitario Internacional (Organizacion Mundial di Salud), Aruba ta utilizando varios medida utiliza na nivel mundial y tin e capacidad di haci test riba COVID-19.
Mester tene cuenta cu no tin casonan sospechoso ni confirma di Coronavirus raporta na Aruba.
Tur e aerolineanan cu servicio pa Aruba a haya notificacion di nan responsabilidad di señal posibel casonan a ordo di nan vuelonan. Ta importante pa sa cu tur e pasaheronan, inclui residentenan, cu a viaha desde China, Zuid Korea, Japon, Iran of Italia den e ultimo 14 dianan ta someti na control na nan yegada.
E lista di nombernan di e pasaheronan identifica anteriormente ta wordo manda na e  Departamento di Imigracion y na e Departamento di Salud Publico prome cu ateriza na Aruba.
E pasaheronan den transito tambe mester pasa door di e mesun procedura di inspeccion cu e  pasaheronan cu Aruba como destino final.
Mester tene cuenta cu e protocolnan di deteccion no lo wordo elimina bao di ningun circunstancia, incluso pa e pasaheronan cu a wordo examina den destinonan prome cu nan yegada na Aruba. No lo acepta un carta di doctor como un exencion pa e deteccion.
Na nan yegada, e bishitantenan identifica lo mester yena un encuesta di salud di e viahero. Cualkier caso potencial lo wordo someti na un evaluacion inmediato di parti di e Departamento di Salud Publico pa detecta sintomanan (fiebre, tos y falta di aire). E Departamento di Salud Publico lo dicidi si e pasaheronan aki of miembronan di e tripulacion lo mester wordo poni den cuarentena of wordo isola.
E pasaheronan cu ta presenta sintomanan lo wordo isola y nan lo ricibi tratamento clinico segun WHO.
Segun WHO, Den caso cu un di e pasaheronan tabata den contacto cu un caso confirma recientemente, nan lo wordo poni den cuarentena pa un periodo di 14 dia despues di e ultimo contacto.
Ora di viaha, corda semper riba e importancia di e practicanan basico di higiene manera laba man adecuadamente, evita e contacto directo cu personanan malo, bebe hopi awa y uza ‘hand sanitizers’.
</doc>
<doc docid='diario_49' lang='pap' type='mono' source='http://www.diario.aw/2020/02/coronavirus-covid-19-ta-paralisa-forsa-laboral-y-produccion-di-placa/' term='covid-19'>
Advertencianan di DIARIO confirma den desaroyo internacional
ORANJESTAD(AAN)– For di momento cu mundo a haya bista riba e prome efectonan di e coronavirus Covid-19 nobo, DIARIO a adverti cu tur gremio mester a uni pa por confronta e situacion cu a desaroya.
Awe e situacion mundial ta confirma e advertencianan y legitimidad di articulonan di DIARIO riba Covid-19, cu ta paralisa produccion mundial pasobra e ta afecta e forsa laboral, e ta afecta exportacion y importacion y e ta stroba tur planificacion.
Den e edicion di awe DIARIO ta duna mas informacion concreto pa e situacion mundial, cu manera a adverti no ta solamente un asunto di bira malo, pero un asunto di con ta bay atende cu e caos cu e ta provoca rond mundo.
DIARIO na varios ocasion y for di principio di e coronavirus a compara e resultadonan mortal di e enfermedad cu otro enfermedadnan manera AIDS, cu tin mas chens di mata un hende cu coronavirus, segun cifranan.
E problema di Covid-19 ta, cu no tin un forma pa evita cu e ta plama, manera den otro articulo di edicion di awe ta worde bon splica.
E resultado cu si un empleado di un empresa haya e malesa, e chens ta grandi cu tur hende cu tin contacto cu su persona, tambe ta bira pashent.
Na su turno e realidad aki ta haci cu produccion di trabao ta worde paralisa pasobra no tin hende pa traha.
Esaki tabata e problema grandi di China, cu como prome intento pa stop e malesa, a isola hende cu ta e unico paso cu por tuma pa evita cu tur hende ta bira malo. China e stop su produccion mientras cu exportacion y importacion, pues comercio di e pais a tranca.
Esaki ta loke ta e miedo grandi cu tin actualmente na mundo, cu ta enfrenta scarsedad di producto manera DIARIO a adverti tambe.
Den varios articulo, DIARIO ta awe den extenso despues cu for di e prome momentonan el a pidi gremionan, comercio y sindicato, pa tene cuenta cu e resultadonan grandi cu e malesa tin pa economia cu ta depende di e forsa laboral pa negoshi liber por funciona na Aruba, cu ademas ta depende di e cantidad di personanan cu ainda kier bandona nan pais.
Na e centronan mundial, caminda inversionistanan grandi ta cumpra y bende nan participacion den negoshi grandi, perdidanan a worde registra loke ta nifica cu e mundo internacional di placa ta den problema serio loke por causa un recesion.
DIARIO awe ta sigui trece informacion concreto pa Aruba, cu mescos cu henter mundo no por pronostica kico exactamente ta bay pasa cu e pais riba tereno economico y kico e posibel (y hasta probabel) entrada di Covid-19 na Aruba lo haci cu sector comercial y laboral y finalmente cu gobernacion y henter comunidad.
</doc>
<doc docid='diario_50' lang='pap' type='mono' source='http://www.diario.aw/2020/02/for-di-ora-e-prome-covid-19-a-worde-detecta-na-wuhan-mesora-na-aruba-a-activa-e-team-local-pa-prepara-pa-esaki/' term='covid-19'>
Minister Dangui Oduber
ORANJESTAD (AAN): Minister Dangui Oduber como Minister di Salubridad Publico na Aruba na un manera responsabel ta actuando pa atende cu e menaza di coronavirus.
For di momento cu e prome casonan di Coronavirus, cu awor ta ser yama “Covid-19”, a worde registra na Wuhan, China a activa e team di expertonan cu ta conseha gobierno pa tuma tur e medidanan di precaucion y cuminsa prepara conforme tur e proctocolnan y reglanan internacional.
Aruba mescos tur otro pais ta sigui e reglanan di “International Health Regulations” (IHR).
“International Health Regulations” (IHR) ta un tratado (verdrag). Hulanda como madre patria ta esun cu a firma y ta responsabel pa ehecucion di e tratado aki. Aruba como parti di Reino Hulandes tin e obligacion pa cumpli cu ne, pero Hulanda tin e obligacion pa asisti nos pa nos por cumpli cu ne.
Rampenbureau no tin ningun obligacion pa cu International Health Regulations. Esey ta pa Minister di Salubridad Publico y specificamente Departamento di Salud Publico cu ta apunta un sub-focal point specificamente pa e tarea aki.
No ta prome bes cu departamento di salud ta haye confronta cu un brota. Esaki no lo ta ni e prome ni e ultimo y ta pesey profesionalnan ta sigui training y educa nan mes pa prepara pa loke ta pasando.
Departamento di Salud Publico tin varios plan traha, dependiendo di e modo di transmision di un malesa. Un plan cu por y ta worde adapta na e momentonan aki pa atende cu Covid-19.
Docternan di cas a haya locual den e mundo di Epidemiologia ta yama un Epi-Info. Esey ta pa informa e dunadornan di cuido y no solamente dokternan di cas, di e situacion y kico mester tene cuenta cu ne y otro informacion necesario. Ta importante pa tur e stakeholdersnan ta informa riba e tema aki.
Departamento di Salud Publico tin henter un team pa atende cu e tema aki. E team aki a haya training tempo di H1N1 virus y a maneha e brota riba Ocean Dream na aña 2009 y varios otro brotanan na Aruba.
Alaves ta haya training y updates continuo di entre otro PAHO con pa maneha cu brotanan incuyendo respiratorio. Nan ta worde asisti si mester door di profesiolanan riba e ramo di RIVM, PAHO y CARPHA. Tin contacto telefonico, via tele conferencia of mail diaramente si tin pregunta of update di informacionnan nobo.
Na Departamento di Salud Publico e team ta consisti di 15 persona. Hospital y ImSan/Ambulance ta depende e situacion, ta tur e personal cu tin disponibel pa atende cu casonan.
Hospital y Imsan a prepara nan mes debidamente y na hospital tin kamber apart den Sala di Emergencia destina pa casonan sospechoso di Covid-19 y caminda lo tuma muestra pa laboratorio tambe.
Como Minister di Salubridad Publico ta importante pa informa comunidad continuamente kico tur a y ta worde haci. Asina ta importante pa menciona, comunidad por yama e hotline 592-2009 of 593-0917 of yama dokter di cas si en caso tin sintomanan di coronavirus cu ta dolor di cabez, keintura halto y problemanan respiratorio. E hotline aki ta disponibel 24/7/365.
Personanan cu tin sintomanan lo swab den garganta of nanishi y ta personal capacita lo haci esaki. Den e caso aki lo opta pa haci esaki den e camber den sala di emergencia na hospital pa e simpel motibo cu tin menos hende exponi y e camber cu worde usa ta worde desinfecta na un manera apropia y e muestra ta bay laboratorio di biaha.
Aruba ta preparando su mes conforme reglanan y proceduranan y pa es motibo tin algun opcion pa cuarentena, pero ta depende di cuanto hende.
Mester tene na cuenta cu un caso lo worde trata como un epidemia y asina por hisa e nivel di maneha esaki mas mihor. Den e caso aki lo atende na un manera integral, pues na nivel nacional caminda cu e structura di Rampen lo drenta na vigor por medio di Minister President y lo atende di forma aki.
Hospital ta dispone di 42 kamber caminda un persona/mucha por worde isola. Si mester nan tin posibilidad pa amplia esaki.
Obviamente e Covid-19 virus por tin consecuencianan serio pa nos Turismo. Den e structura di Crisis/Rampen na Aruba cu ta consisti di 8 cluster, ATA ta un di e clusternan aki. Nan a worde informa caba mescos cu tur e otro clusternan tin contacto diariamente.
ATA ta traha informe cu aprobacion di Departamento di Salud Publico y esaki ta worde comparti cu ATA su contactonan na Aruba y Internacional.
Ministerio di Turismo, Salubridad Publico y Deporte ta keda mantene communidad informa di tur desaroyonan cu tin pa loke ta Covid-19.
</doc>
<doc docid='diario_51' lang='pap' type='mono' source='http://www.diario.aw/2020/02/htlv-111-lav-ta-haci-bofon-di-panico-pa-covid-19/' term='covid-19'>
Papia berdad na un pais cu entrada legal y ilegal continuo
*Cifranan ta mustra cu no ta hoben so mester di proteccion
*AIDS ta morto disfrasa durante temporada Carnaval
Aunke hopi ta sconde nan angustia, sigur cerca hende cu pa nan trabou ta exponi na contacto cu hende, ta biba cu temor a base di informacion cu ta alcansa nan riba e peliger di COVID-19,  e nomber oficial di e coronavirus nobo.
Na mes momento comunidad ta sumamente preocupa cu nuebe luna despues di Carnaval, e pais por wordo confronta cu un aumento drastico di ciudadano pa motibo di nacemento cu no tabata planea.
Pa un pais cu entrada legal y ilegal di exterior, sigur e peliger di e corona virus nobo, ta autentico. Sigur si tene na consideracion cu cualkier hende cu tabata na China y a biaha pa otro pais of a subi crucero, por entrega nan e malesa.
Pa un pais cu entrada legal y ilegal di exterior, crecemento di poblacion sigur cu baby cu no tabata planea y cu despues mester bay school y haya trabou, tambe ta un problema.
Pero e enemigo mas sigur cu cualkier seconde por ataca, ta parce di a haya un chens pa relaha. Esaki ta e motibo pa awe DIARIO pidi hoben y adulto pa proteha nan bida y mira bon kico nan ta haci na culminacion di temporada di Carnaval cu Rey Momo na timon.
Awe atrobe nos ta bati alarma pa recorda pueblo cu HTLV-111-LAV ta destructor di bida. Awe nos deber periodistico ta exigi nos pidi representante di tur edad, pa evita posibel morto dor di contacto sexual, uzo di luganan sin higiena pa haci necesidad humano y contacto cu hende cu ta sangra entre otro.
Awe nos kier recorda Aruba cu tin un menasa di morto cu nunca nos mester for di bista aunke malesanan nobo ta pone nos lubida.
Awe nos ta papia di un corona virus nobo, cu a haya e nomber di COVID-19 y den un par di luna a mata 1874 persona di e totalidad di 73.336 persona infecta mientras 12.968 a recupera.
Awe nos mester bolbe den historia pa recorda cu na 1959 na Congo, Africa, testnan a revela un virus cu mester a cuminsa afecta hende silenciosamente for di dies aña prome.
Na 1970, un mundo sin sistema computerisa y forma digital sofistica pa inventarisa loke ta pasa na mundo, a wordo avisa cu na Merca tambe nan a descubri e virus cu na 1989 a haya e nomber di AIDS.
Pulmonia, cancer, ta entre e resultadonan di AIDS, cu ta kibra e sistema di defensa humano pa mata hende. Ciencia a descubri remedi, cu lamentablemente no ta yega tur hende y tur luga y cu a haci posibel pa den e trafico ilegal di hende, AIDS por plama sin ningun consideracion cu e dolor cu e ta causa.
Con grandi e riesgo ta pa haya AIDS? Na 2018, cifranan oficial ta papia di 36.2 miyon adulto y 1.7 miyon mucha (bou 15 aña) cu ta sufri di AIDS.
21 porciento di hende cu AIDS, no tabata sa cu nan tin AIDS.
Na 2018, un total di 23.3 miyon hende tabata haya tratamento contra AIDS, cu a trece cambio grandi den nan bida.
Ciencia a logra baha e cantidad di casonan mortal di AIDS cu 55 porciento.
Paisnan den vecindario directo di Aruba ta produci refugiado, cu tin problema pa haya tratamento medico y ta bini Aruba na forma ilegal of como turista.
Mundo conoce hende cu trastorno mental cu conscientemente ta trata di plama nan enfermedad.
Awe nos ta analisa e chens pa hende muri a base di circunstancianan mas frecuente den temporada di Carnaval.
Nos mester evita famia cu nos no ta planea. Nos mester evita e corona virus nobo. Pero nos nunca mester perde for di bista e peliger grandi di AIDS cu por bira motibo di morto despues di momentonan cu tabata parce placentero, uzo di luganan pa nos haci nos necesidad y comunicacion cu sanger.
</doc>
<doc docid='diario_52' lang='pap' type='mono' source='http://www.diario.aw/2020/02/oms-nomber-oficial-di-coronavirus-nobo-ta-covid-19/' term='covid-19'>
Organizacion Mundial di Salud (OMS) a anuncia diamars cu e malesa causa pa coronavirus nobo di Wuhan lo ricibi oficialmente nomber di “Covid-19”, segun decision durante prome dia di e reunion di 300 experto riba e epidemia na Ginebra.
OMS a dicidi usa un nomber cu “por pronuncia y no ta relaciona cu un localizacion geografico specifica, un animal of un grupo di persona” pa evita stigmatizacion, director general di e organizacion, Tedros Adhanom Ghebreyesus a destaca den un conferencia di prensa, despues di anuncia e decision.
“Awo nos tin un nomber pa e malesa y esey ta Covid-19”, e director general di OMS a bisa prensa na  Ginebra, splicando cu “co” ta nifica “corona”, “vi” pa “virus” y “d” pa “malesa”.
Tedros a bisa cu OMS ta considera cu tin un “posibilidad realista pa stop” e coronavirus nobo, cu a laga mas di 1.000 morto y mas di 42.000 persona infecta, specialmente na China.
Alrededor di 300 experto di tur parti di mundo den virologia, epidemiologia y otro specialidad cientifico a cuminsa diamars den sede di OMS na Ginebra, un reunion di dos dia pa studia vianan di investigacion di e coronavirus di Wuhan y posible tratamento y vacunanan.
E reunion, cu portanan cera y cu algun expertonan (entre nan hopi docter Chines) a participa via teleconferencia, ta busca avanza den conocimento di e origen di e malesa, su via di transmision, su gravedad y medidanan cu a wordo tuma contra dje, OMS a informa.
“Ta dificil pa kere cu apenas dos luna pasa e virus, cu a cautiva atencion di medionan di comunicacion, mercadonan financiero y lidernan politico, tabata completamente desconoci”, segun Tedros Adhanom Ghebreyesus, den e discurso inaugural di e foro.
</doc>
<doc docid='diario_53' lang='pap' type='mono' source='http://www.diario.aw/2020/03/gobernador-alfonso-boekhoudt-cu-discurso-nacional-awenochi/' term='covid-19'>
ORANJESTAD (AAN) – Riba awe diadomingo 29 di maart 2020, Gobernador di Aruba, S.E. Alfonso Boekhoudt lo duna un discurso, tocante e situacion dificil cu nos Pais ta confronta door di e brote di Coronavirus (COVID-19), via e canalnan di television local.
E speech aki lo pasa anochi pa 7.00 pm na Canal 22, DiarioTV/Canal 48 y Telearuba.
Por wak e transmision simultaneamente riba e pagina di Facebook di Gabinete di Gobernador cu subtitulo na Hulandes.
Tambe lo pasa e discurso di Gobernador na varios radio emisora.
Potret: ©Gabinete di Gobernador
</doc>
<doc docid='diario_54' lang='pap' type='mono' source='http://www.diario.aw/2020/03/ford-a-uni-cu-general-electric-y-3m-pa-aumenta-produccion-di-ventilador-pa-hospitalnan/' term='covid-19'>
ORANJESTAD (AAN): E fabricante di auto Ford Motor Co. e siman aki a dicidi na haci algo pa yuda e crisis mundial, pa aumenta e produccion di miles di ventilador y respirador cu tin mester pa combati e plamamento di Coronavirus Covid-19.  Nan ta haciendo esaki bao di un codigo di partnership yama “Project Apollo”.
Dor di uni forza cu General Electric healthcare unit, y tambe e compania 3M Company, Ford ta tuma e yamada di President Donald Trump pa companianan di auto cuminza traha den otro sector pa produci equipo cu tin mester pa e pandemia aki.
E brote rapido cu a mata mas di 20.000 hende globalmente caba, a cay pisa riba sistemanan medico rond mundo y a conduci na un scarcedad di ventilador cu tin mester pa trata pashentnan cu ta sufriendo di e malesa cu ta pone hopi hende haya dificultad pa hala rosea y pulmonia den casonan severo.
Ford y GE Healthcare lo expande e produccion di e diseño di ventilador di GE pa sostene pashentnan cu problema respiratorio.  Ademas nan ta desaroyando un diseño mas simple cu Ford por cuminza fabrica na un di su plantanan.
E plan tey pa e diseño nobo wordo aproba rapidamente pa e US Food and Drug Administration.  Ford ta evaluando un esfuerzo apart tambe cu Gobierno Britanico pa cuminza fabrica ventilador.
E fabricanan aki por produci 100 mil pico ventilador pa mey-mey di luna di Mei.
Separa di esey, Ford lo traha cu 3M pa aumenta e capacidad di fabrica nan respiradornan cu ta purifica aire pa cumpli cu e demanda di tanto trahadornan di Hospital y Paramediconan, y tambe desaroya un diseño simplifica cu Ford por construi na un di su plantanan na Michigan.
Bao di e diseño simplifica, Ford ta pensando di usa algun fan cu ta fria e asientonan di Ford F-150 pickup pa traha pieza pa e respiradornan aki.
Un team di Ford tambe ta haciendo test cu shieldnan di cara pa Paramediconan, y cu ora esaki wordo usa hunto cu un mascara N95, por ta un forma efectivo pa limita nan contacto cu e Coronavirus.  E compania ta pensando pa fabrica mas di 100.000 pa siman na un facilidad na Michigan, y usando 3D Printers pa yuda un poco.
Finalmente Ford kier crea un diseño open-sourced cu otronan por adopta y usa pa nan mes fabrica nan shieldnan.
E fabrica General Motors Co. tambe a bisa cu nan ta trahando cu e compania Ventec, pa fabrica ventilador na e planta di pieza di GM na Indiana.
Fiat Chrysler Automobile NV tambe a bisa cu nan ta bay converti un di e plantanan na China pa traha como 1 miyon mascara pa luna pa yuda combati e brote di Coronavirus.
</doc>
<doc docid='diario_55' lang='pap' type='mono' source='http://www.diario.aw/2020/03/departamento-di-impuesto-ta-atende-na-un-otro-forma-cu-corespondencia/' term='covid-19'>
ORANJESTAD (AAN): Debi na e situacion di crisis relaciona cu COVID-19, Departamento di Impuesto ta ahustando su operacionnan den diferente area di trabao pa converti nan mas tanto posibel den forma digital di un manera acelera. Un parti esencial di e operacionnan diario ta e corespondencia cu e departamento ta ricibi y ta manda na e contribuyentenan.
Den mayoria caso e documentonan di impuesto ta mara na un fecha final y ta hopi importante pa publico ta na altura di e ahustacionnan cu ta tumando lugar.
Corespondencia den forma digital:
Por lo pronto tur corespondencia ta worde ricibi y manda den forma digital. Den e intercambio di corespondencia ta necesario pa e contribuyente duna su e-mail y number di telefon.
Ta consehabel pa scan e documento den un formato PDF. Si esaki no ta posibel, e ora ta acepta tambe un potret di e documento. E resolucion di e potret mester ta suficiente bon, pa asina e contenido di e documento ta cla.
Preparando e sistema digital:
Na e momentonan aki e departamento ta preparando su sistemanan pa asina por entrega of ricibi corespondencia den forma digital. Esaki no ta cla actualmente pa worde implementa di biaha, pero lo ta cla si dentro di algun dia di trabao.
Departamento di Impuesto lo comunica asina cu e sistemanan ta cla y ta pidi un y tur pa warda un poco y no entrega corespondencia – inclui carta di obhecion (bezwaarschrift) y declaracion (aangifte) – den e dianan aki.
Tur corespondencia cu worde ricibi lo haya otro fecha:
Mientrastanto Departamento di Impuesto kier anuncia si, cu tur corespondencia – inclui carta di obhecion y peticion – lo bay worde considera cu nan a drenta riba dia 13 di maart 2020. E decision aki ta valido pa tur corespondencia cu e departamento ricibi entre 13 di maart 2020 y 7 di april 2020.
Por ehempel: un carta di obhecion cu bay drenta dia 30 di maart 2020, lo bay haya 13 di maart 2020 como fecha di entrega pa asina niun contribuyente worde perhudica.
Sistema automatisa:
Na e momentonan aki tin hopi cambio tumando lugar. Departamento di Impuesto lo adapta su sistema automatisa pa asina evita cualkier situacion indesea. No obstante, si acaso resulta cu un contribuyente ricibi por ehempel un cobransa adicional debi cu su declaracion a drenta laat, e departamento lo percura pa remedia e situacion.
Departamento di Impuesto ta pidi comprension pa cualkier eventualidad y ta desea pa tur momento tin cooperacion mutuo entre e departamento y su contribuyentenan.
Contacto:
Den e dianan aki tin varios contribuyente ta sperando riba por ehempel inkomensverklaring, verklaring van fiscaal gedrag, vermindering loon. Departamento di Impuesto ta yamando tur e personanan aki via telefon y ta pidi nan e-mailadres pa asina por manda e documento via e-mail.
Pa esnan cu mester haci un peticion of tin pregunta, por yama 522 7423 y e funcionario lo duna e informacion y guia necesario.
Sigui tur noticia:
Na cualkier momento por tin noticianan importante y pesey pa tur noticia oficial, Departamento di Impuesto ta conseha un y tur pa consulta su website www.impuesto.aw y/of e pagina di Facebook: Departamento di Impuesto. Tambe ta pidi pa download e app ‘BO impuesto’ pa ricibi noticia.
</doc>
<doc docid='diario_56' lang='pap' type='mono' source='http://www.diario.aw/2020/03/algun-botica-a-cuminza-cu-sistema-di-entrega-remedi-te-na-bo-auto/' term='covid-19'>
Reglanan nobo na vigor
ORANJESTAD (AAN): Boticarionan di Aruba kier informa pueblo di Aruba tocante medidanan cu ta worde tuma pa por sigui garantisa servicio na su clientenan.
Na prome lugar kier asegura pueblo cu ta tumando e medidanan cu ta worde conseha door di Directie Volks Gezondheid (DVG) y Inspectie Volksgezondheid Aruba (IVA). Entre otro esaki ta pa desinfecta e balie y otro partinan necesario den botica mas frecuente, sea den area publico como paden den botica mes tambe. Tambe nos trahadornan ta laba man frecuentemente.
Tin mas medidanan cu ta worde tuma acerca cu por ta diferencia den cada botica, asina tin botica cu ta laga cliente drenta den cantidad limita, tin cu ta pone enfasis ariba tene distancia, tin cu ta ofrece “curbside pickup” (busca canto di caminda) y tin botica cu ta traha via bentana di warda of “drive thru”. Tambe cierto di nan ta deliver na cas. E medidanan aki ta pa proteha nos clientela, pero tambe nos trahadornan pa asina por garantiza un continuacion den dunamento di servicio.
Na di dos lugar boticanan ta haciendo tur esfuerzo pa mantene nan stock di remedi na ordo pa asina clientenan por keda haya nan remedi(nan) den e periodo nos dilanti. Den esaki tin un bon cooperacion cu Inspectie Volksgezondheid Aruba, pa asina por logra cu boticanan por importa e remedinan necesario na un manera mas eficiente. Boticanan ta haciendo tur locual ta necesario pa por mantene dunamento di servicio y remedinan na pueblo.
Pa evita tardanza y aglomeracion den boticanan e docternan ta mandando tur recetanan via mail, fax, electronico of via Whatsapp. Na e manera aki boticanan por pone e remedi(nan) cla pa e cliente, pa ora cliente bin busca su remedi(nan) e lo tin cu warda menos na botica.
Pa clientenan cu ta core riesgo mas halto pa cu e Covid-19, boticanan por haci entrega di remedi na cas pa su clientenan.
Ta haci un suplica pa si un cliente a test positivo of si tabata den contacto cu un persona cu a test positivo, pa no pasa botica. Yama nos y nos lo haci entrega na cas. Asina nos tur ta yuda proteha e otro clientenan y trahadornan di botica.
Si un persona ta den cuarentena, por fabor no sali for di cas, pero laga otro persona busca e remedinan.
Na ultimo lugar kier avisa pueblo cu boticanan ta habri ainda segun horario normal, pero esaki lo por cambia dependiendo di e situacion na Aruba. Pa ta sigur yama bo botica of wak riba social media pa haya e informacion actual di bo botica. Si acaso bo botica ta sera pa algun of otro motibo, semper por acudi na botica na warda.
</doc>
<doc docid='diario_57' lang='pap' type='mono' source='http://www.diario.aw/2020/03/parlamentario-endy-croes-mustrando-cu-aruba-ta-para-dilanti-un-cruzada/' term='covid-19'>
ORANJESTAD (AAN): Mester cooperacion y compresion di tur hende pa saca Aruba padilanti.
Parlamentario Endy Croes a relata cu Aruba ta para dilanti un cruzada nunca bisto y ta hazañanan grandi mester worde haci pa rescata nos pais. Corona Virus a causa un impacto mundial. Nunca nos por a biba pensa cu un dia lo yega cu nos lo mira tur e hotelnan para haci bashi. Nunca nos a pensa cu nos turismo incluyendo turismo crusero lo ta para riba “0”.
Pa con dolor cu esaki por haci al momento tin cosnan mas importante y esaki ta e “hende”. Gobierno di Aruba a tuma diferente medida pa cubri y proteha salud di nos conciudadanonan. Un Virus cu ta plama y cana masha liher cu un mortalidad relativamente halto.
Nos convivencia ta bay pa Italia, Hulanda, Francia, Spaña, Belgica y tur paisnan cu ta sufriendo perdiendo masha hopi bida diario door di e Coronavirus aki conoci tambe como Covid-19. Minister Presidente y henter e Team di profesionalnan ta tumando decisionnan necesario pa frena esaki y saca Aruba di e gara aki. Esaki sigur no lo bay sin dolor.
Despues di scapa salud di nos hendenan mester “restart” of “jumpstart” economia di nos pais back. Ohala cu esaki por bay mas liher cu nos por imagina. Aruba tabata tin presupuesta un Surplus di 46 miyon pa 2020 pero cu hopi dolor esaki a cambia den un deficit di 1.3 biyon debi na e efectonan directo y indirecto di e crisis.
Gobierno a presenta un pakete dio ayudo na Parlamento recientemente pa brinda ayudo na 25000 hende cu a perde trabao. Den mesun pakete aki a tene cuenta cu comercio esta MKB’rs nan Middel en Klein bedrijf kendenan tambe lo worde brinda un ajudo den diferente forma cual lo worde anucia dentro di corto.
Parlamentario Endy Croes ta haci un suplica na henter pueblo di Aruba pa duna aporte den forma di cooperacion y compresioen. Nos ta habri pa tur idea cu por aporta. Ban proteha nos sernan keri na promer lugar sigui instruccion.
Laba man, No sunchi, No braza otro y tosa den elleboog. Keda Cas y mantene 2 meter for di otro. Social Distancing. Aruba ban uni y bringa e virus aki.
</doc>
<doc docid='diario_58' lang='pap' type='mono' source='http://www.diario.aw/2020/03/kpa-preocupa-cu-actonan-di-criminalidad-durante-toque-de-queda/' term='covid-19'>
Alto Comisario Tjon-Kock
ORANJESTAD (AAN):   Cuerpo di Polis ta cu man yen desde e dianan cu e toque de queda a inicia. Hopi ta esnan cu no kier cumpli cu e leynan cu tin na vigor y un di nan ta bisa cu entre 9 pm y 6 pm tur ciudadano di Aruba mester ta den nan cas.
Pero tin hende cu ta kere cu e medida aki no ta conta pa nan.
Alto Comisario Vanessa Tjon-Kock a laga sa cu tin basta problema cu hobennan. Tin hobennan cu no ta respetando e toque de queda. Esaki por wordo constata cu e actonan di vandalismo, casonan di muchanan baldadi y e cantidad di detencion.
Te hasta a yega asina leu di mester realiza entradanan hudicial prome cu e toque de queda pa motibo di gruponan cu ta lanta contra e polisnan cu ta ariba caminda realizando nan trabao.
Tin barionan mas problematico cu otro. Nan ta conoci y bon identifica pa Cuerpo Policial.
Comisario Tjon-Kock a remarca cu polis ta keda cu autoridad. E toque de queda ta algo di hopi seriedad y durante esaki e leynan penal ta keda vigente. Kiermen si comete un delito bo lo tin cu bay paga pa locual bo a haci banda di e echo cu tambe bo lo mester paga un boet di entre 1000 te cu 10.000 florin.
PANICO NA SUPERMERCADONAN
Tambe Cuerpo Policial a tuma nota di e panico cu tin na e supermercadonan. Tin hopi hende para den rijnan largo na e supermercadonan y esey no ta algo conveniente mirando e posibilidad cu tin pa contagio. Te hasta por mira amañan cu muchanan chikito exponiendo nan mes como e criaturanan na contagio di COVID-19.
Pesey, a bisa, ta recomendabel pa cada doño di supermercado purba di limita e cantidad di hende paden como pafo.
Alto Comisario a laga sa cu lo descarta e posibilidad di bay reglamenta esaki na un otro manera mirando e situacionnan cu ta presentando practicamente tur dia, principalmente na e supermercadonan mas grandi na Aruba.
</doc>
<doc docid='diario_59' lang='pap' type='mono' source='http://www.diario.aw/2020/03/cientificonan-a-descubri-cu-mama-na-estado-por-transmiti-coronavirus-pa-su-baby/' term='covid-19'>
Revela riba Diahuebs
ORANJESTAD (AAN): E agencia di prensa AFP a raporta cu cientificonan na China a raporta riba Diahuebs 26 di Maart 2020, cu cientificonan Chines a divulga cu aunke e ta casonan hopi raro, toch algun muher cu tabata na estado y tabata infecta cu Covid-19, a transmiti infeccion na su babynan.
E team cientifico a studia e evolucion di 33 muher embaraza na Wuhan na China, cu ta e lugar unda e brote di Coronavirus Covid-19 a cuminza.  Nan a bin descubri cu 3 baby a wordo infecta toch cu Covid-19 ora nan a nace.  Esaki ta un tasa di 9%, aunke e ta den un sample hopi chikito.
E cientificonan aki a informa di nan descubrimento den e publicacion pedriatico di Journal of the American Medical Association (JAMA) unda nan a skirbi: “Pa e control estricto riba infeccion y e procedimentonan preventivo implementa durante e parto, ta probable cu e fuente di SARS-CoV-2 den e tractonan respiratorio of anus di e neonatalnan ta di origen materno”.
(Tuma nota cu SARS-CoV-2 ta e nomber tecnico di e Coronavirus nobo aki.)
E tres babynan cu a keda infecta ta mucha homber y nan a nace via operacion cesarea, pasobra nan mamanan a haya pulmonia debi na Covid-19.
Ademas di esey, uno a nace prematuro cu 31 siman y tabatin mester di wordo resucita.
E dos babynan cu si a nace segun nan fecha, a sufri di letargo y keintura, y uno cu pulmonia.  Tur dos a wordo trata den unidadnan di Intensive Care, y a sali negativo pa e virus na di seis dia di bida.
E baby prematuro a sufri pulmonia, falta di rosea y sepsis, cu eventualmente a wordo supera cu tratamento di terapia intensivo cu a inclui ventilacion, antibiotica, y cafeina.  Nan prueba di Coronavirus tabata negativo na di siete dia di bida.
Tur tres baby a sobrevivi.
E transmision di mama pa yiu por socede via di e placenta of durante e proceso di parto.
Pesey ta crucial pa haci test riba muhernan na estado y implementa controlnan estricto di prevencion di infeccion, cuarentena di mamanan infecta y monitor constante di esnan recien naci, segun e grupo di cientifico Chines a skirbi den JAMA Journal.
</doc>
<doc docid='diario_60' lang='pap' type='mono' source='http://www.diario.aw/2020/03/clientenan-di-setar-a-demostra-bon-ehemplo-di-distanciamento-social/' term='covid-19'>
ORANJESTAD (AAN): Sin duda alguno, e potret aki ta hopi valioso y ta mustra cu ciudadanonan di Aruba a compronde porfin cu bo tin di mantene “Distanciamento Social” den e temporada di crisis aki.
Mantene distancia di como 2 meter y asina bo ta contribui den e intento pa stop e brote di Coronavirus sigui plama.  DIARIO a saca e potret aki di e clientenan cu ta para pafo den rij sperando turno pa drenta den Setar Teleshop na Irausquin Plein na Playa.
Tur hende, tanto grandi y chikito ta wordo pidi pa aplica e Social Distancing aki pa reduci e interaccion social entre hendenan pa asina reduci e transmision di Covid-19.
Pero no ta djis ora cu bo ta riba caya, den Supermarket, of para den rij na ATM-Machine of banco bo tin di haci e Distanciamento Social aki.  Pero hasta na bo propio cas.  Haci mesun cos cu bo amigonan, famia, y esnan cu ta dunabo cuido.
E hendenan cu sigur tin di aplica Distanciamento Social ta esnan cu ta core hopi riesgo si acaso nan bira malo cu e virus.  Esaki ta pa tur hende di 70 aña bay ariba (sin importa condicion medico), y tambe esnan bao di 70 aña cu un malesa cronico.
Tambe esnan cu tin presion halto di sanger, hendenan cu ta diabetico, esnan cu a haya cancer y ta ricibiendo chemo of radioterapia, y esnan cu infeccion pisa di pulmon, manera cystic fibrosis of astma pisa.  Tambe esnan cu tin problema severo di riñon tin di percura y haci tur cos pa evita di wordo contagia.
</doc>
<doc docid='diario_61' lang='pap' type='mono' source='http://www.diario.aw/2020/03/avp-ta-haci-un-apelacion-na-comunidad-pa-duna-tur-cooperacion-y-sigui-e-lina-di-instruccion-cu-e-profesionalnan/' term='covid-19'>
Parlamentario Jennifer Arends-Reyes
ORANJESTAD (AAN): Parlamento diamars mainta a trata presupuesto 2020 caminda miembro di fraccion di AVP, Jennifer Arends-Reyes, a mustra cu tabata un reunion bou circunstancianan special y caminda medidanan di precaucion a wordo tuma relaciona cu e corona-virus.
“Sin duda tratamento di  presupuesto 2020 tabata uno hopi excepcional sigur mirando e tempo cu pais Aruba y henter mundo ta bibando aden na e momentonan sumamente fastioso caminda nos pais tambe a wordo confronta cu e virus aki covid-19.
Nos ta totalmente den un otro esfera caminda Parlamento tambe mester a atende cu cosnan den un forma diferente.
Tratamento di presupuesto 2020 tambe a percura pa presenta un scenario cu practicamente nunca antes a wordo presenta y for di comunidad a bin hopi pregunta riba e cambionan cu nan  a mira entre otro na momento c’un Parlamentario ta hiba palabra, e sala ta completamente bashi.
Esey tabata un di e precaucionnan cu Parlamento a tuma pa purba di percura cu lo tin menos contacto cu otro y reduci e posibilidad pa un contagio mas tanto posibel manera cu a wordo pidi pa autoridadnan concerni.
Nos fraccion mes tabatin tres miembro kendenan a regresa Aruba for di exterior y cu a cay den e periodo di cuarentena di 14 dia pero e reunion a cay net den e periodo ey y nan a opta di ta miho nan sigui den cuarentena manera a ser pidi.
Di otro banda nos por a ripara si c’un lider di fraccion cu ta sostene gobierno, no a duna oido na e exigencia di su gobierno y a dicidi di duna acto di presencia den e reunion aki sin cumpli cu e 14 dianan stipula pa autoridadnan.
Tratamento di presupuesto a resulta un reunion caminda hopi pregunta di fraccion di AVP no por tawatin claridad riba nan, caminda nos a keda sin  informacion manera ki efecto e prestamo aki lo tin, si tin palabracionan haci caba cu por ehempel Hulanda of no.Nos no por pre-mira e ora pa e falta di informacionnan aki pa nos por a duna un acuerdo total pa e proposicion cu tabatin riba mesa mirando e suma ta sumamente grandi y cuantioso pa pais Aruba, ki efecto esaki lo bay tin y si e fondonan lo ser uza den fase y con lo controla esakinan.
Sigur nos tin cu bisa pa loke ta e proposicionan tambe pa yuda e fondonan di tanto SVB, AZV y otro fondonan, pero tambe persona- y gruponan caminda sigur fraccion di AVP no tin obhecion pa e parti aki pero si ta keda e falta di mecanismo di control cu nos a mira cu ta haci falta. Pa loke ta e situacion di Aruba na e momentonan aki, caminda cada caso cu ta confirma c’un hende ta contamina ta uno di mas.
Pa e motibo aki tambe fraccion y partido AVP ta haci un apelacion na comunidad pa duna tur cooperacion y sigui e liña di instruccion cu e profesionalnan ta bisa nos, tanto pa loke ta toque de queda pero tambe e aspecto di cuarentena, pa nos sigui pone di nos banda pa asina mas pronto posibel, pa atrobe Aruba y principalmente e sector turistico, economia, scolnan y parti laboral, tur lo por yega na alcansa un nivel di normalidad bek.
Esaki por wordo logra solamente c’un esfuerso colectivo caminda cada un di nos mester duna nos aporte pa logra esaki y den e proceso aki nos yuda contene e pandemia y loke ta e embargadura di e efectonan negativo pa nos pueblo y dushi isla,” Parlamentario Jennifer Arends- Reyes a declara.
</doc>
<doc docid='diario_62' lang='pap' type='mono' source='http://www.diario.aw/2020/03/italia-a-registra-casi-1000-morto-den-24-hora/' term='covid-19'>
ROMA: E situacion na Italia no a mehora. E ultimo 24 hora tabata e dia mas fatal desde cu e crisis di COVID-19 a cuminsa. Por lo menos 969 persona a perdi nan bida den 24 hora, un cifra record cu ningun pais a alcanza te awo.
E cantidad di contagio a aumenta na mas di 86.000, superando asina China y, wardando  datonan di Merca, cu a pone Italia na e top di lista di paisnan cu mas persona infecta pa e pandemia di coronavirus. Gobierno Italiano a solicita awo un asistencia internacional contundente y coordina, pa yuda nan bringa e virus mortal aki.
</doc>
<doc docid='diario_63' lang='pap' type='mono' source='http://www.diario.aw/2020/03/embahada-y-consulado-hulandes-pa-e-arubiano-tambe/' term='covid-19'>
Areglonan den Statuut importante pa Arubianonan den exterior
*Un analisis di informacionnan valioso pa Arubianonan y famia
*Base pa pago di pensioen na grandinan na Aruba adapta pa virus
ORANJESTAD(AAN)–Den e crisis cu e surgi a base di e coronavirus nobo, COVID-19,  Su Mahestad Rey Willem Alexander personalmente a haci un bishita na un departamento Hulandes, cu ta di gran importancia pa Arubianonan cu ta e Departamento di Asuntonan di Exterior, bou cual tur embahada y consulado ta cay.
Den situacionnan normal, poco bes ta sosode cu un Arubiano ta haya su mes den apuro grandi. Generalmente e tin suficiente espacio pa realisa cu un bishita na un representante oficial di Hulanda, ya ta habri caminda pa solucion.
DIARIO ta wordo lesa door di un cantidad grandi di Arubiano rond mundo y tabata deber di DIARIO pa presenta informacion cu ta directamente relaciona cu problemanan cu nan por confronta.
Na mes momento tin Arubianonan na Aruba y otro partinan di mundo cu ta depende di placa cu nan mester ricibi for di gobierno Hulandes, manera ta e caso cu Pensioen di Behes di Hulanda.
Tin personanan den exterior cu ta tuma contacto cu nan famia na Aruba pa asina wordo informa di kico nan por haci si nan haya nan mes den problema.
Awe DIARIO kier analisa areglonan cu ta pa e Arubiano tambe como ciudadano di Reino Hulandes, cu segun Statuut ta resorta directamente bou di e tareanan di Reino Hulandes.
Pa analisa informacionnan di mas importancia, nos kier cuminsa cu e hecho cu pago di pensioen di behes na Arubianonan biba na Aruba of den exterior y cu a yega di traha na Hulanda ta mara na e prueba cu nan mester entrega anualmente cu nan ta na bida.
Anualmente nan ta ricibi di SVB Hulanda, un formulario cu nan mester yena y mester presenta na un instancia oficial manera SVB na Aruba of un representacion di Reino Hulandes den exterior.
Debi na e hecho cu e coronavirus nobo a trece cambio den trabou na Hulanda, e formularionan problema por surgi pa pensionadonan Arubano na Aruba of den exterior pa loke ta trata e formulario di Attest Vitae cu nan ta ricibi of mester debolbe segun cierto fecha.
A keda dicidi cu personanan cu a ricibi nan formulario pero no tin instancia actualmente pa entrega personalmente pa confirma cu nan ta na bida, tin te Prome di October 2020 pa haci esaki.
Personanan cu no a haya nan formulario, lo haya esaki despues di October 2020.
Pa cualkier informacion nan por comunica cu e number di telefon 31-247-247-247 na Hulanda.
Ta importante pa tur persona di nacionalidad Hulandes den exterior y ta inscribi na Hulanda of un pais den Reino cu cual nan no por tin contacto of caminda nan no por bolbe, pone nan mes den contacto cu e Embahada of Consulado Hulandes na e ciudad caminda nan ta.
Den Reino ta atende e casonan aki di acuerdo cu areglonan cu ta wordo tuma.
Den tur caso cu un Arubiano den exterior no ta haltura kico e mester haci, e mester tuma contacto cu Embahada of Consulado Hulandes, pa sigura su bienestar segun reglanan special introduci pa motibo di e crisis mundial di COVID-19.
DIARIO lo sigui analisa y presenta tur informacion cu e ta ricibi directamente di su informantenan den tur parti di mundo pa asina sirbi Aruba.
</doc>
<doc docid='diario_64' lang='pap' type='mono' source='http://www.diario.aw/2020/03/riba-diabierna-a-bay-test-tur-trahador-y-demas-cliente-na-respaldo/' term='covid-19'>
Covid-19
ORANJESTAD (AAN): Entrante Diadomingo, lo bay tin e medida di “Shelter in Place” valido pa Aruba.
Jurette Croes di DVG a splica, cu esaki no nifica un ‘shutdown’.  Tambe corda cu ‘Shutdown’ no nifica ‘Shelter in Place’.
Shelter in Place nifica cu tur local ta esencial ta keda habri, aki por pensa riba Supermarket, Botica, Hospital.  Gobierno ta ta trahando riba un lista di localidad cu ta permiti pa keda habri.  Ora cu e lista keda full cla lo bay divulga esaki na conferencia di prensa.
Manera a ser bisa, cu riba Diahuebs Aruba a haya nuebe caso posituvo extra di Covid-19.  Aruba e ora a yega na e cifra di 28 caso.
Di e nuebe caso nobo aki, 6 ta bin di Respaldo.  Pues e instancia di Respaldo a bira un kluster.
Croes a confirma, cu Diabierna den dia, DVG a percura pa bay test tur personal di Respaldo (cu antes tabata conoci como PAAZ), incluyendo e clientenan.
E cantidad di extra test aki, nifica cu hopi test mas a wordo haci riba un solo dia.  Na opinion di Jurette Croes, pues por spera un subida, como cu ta test e kluster.
</doc>
<doc docid='diario_65' lang='pap' type='mono' source='http://www.diario.aw/2020/03/graffiti-nobo-ta-bisabo-pa-bo-keda-bo-cas/' term='covid-19'>
ORANJESTAD (AAN): Un bunita graffiti a wordo nota poni fresco riba un pida muraya, y por nota cu pueblo completo ta siguiendo e desaroyo di e brote di Coronavirus.
Cu e hashtag di Keda Bo Cas y e lema di Stop di Plame, por mira cu e mensahe ta bay na tur hende pa evita di sali innecesariamente riba caya.  Mihor bo keda na cas y esey ta yudabo evita cu bo ta sigui plama e virus aki.
Cu yudanza di tur hende, Aruba por reduci e plamamento di Covid-19 y evita cu e por infecta esnan cu ta di riesgo halto.
Mirando e situacion alarmante cu Aruba ta aden actualmente, e pintor artista Robert Solognier a bin cu e idea pa pinta un muraya di un Supermarket cu un bunita mensahe pa asina yuda concientiza e pueblo.
El a bisa cu “e idea ta bin cu mi ta preocupa pa nos hobennan cu ta tuma e coronavirus aki,  pa wega. Y pa nos grandi cu ta vulnerabel pa e virus. E cos aki ta crisis mundial Covid -19 hunto nos por combatie  y pa no keda riba caya si bo no tin nada di haci. E ora el a dicidi pa pinta algo riba muraya “Stop di plame, keda bo cas”.
Segun Solognier, el a haya hopi bon comentario, hasta hendenan ta ofrece pa pinta riba nan cura na Paradera,  y canto di caminda grandi.
E ta manda danki na Fen di e minimarket na Sero Pita pa fia e muraya y na Tito Bolivar di Aruba Art Fair pa e spray cans. E ta spera cu e mensahe aki lo contribui pa concientiza tanto grandi y chiquito pa “Keda cas pa stop di plame”.
</doc>
<doc docid='diario_66' lang='pap' type='mono' source='http://www.diario.aw/2020/03/grupo-di-comerciantenan-cu-bunita-iniciativa-di-comparti-cu-esnan-mas-necesita/' term='covid-19'>
ORANJESTAD (AAN): Ta masha bunita pa mira gestonan manera esaki ta tumando lugar den e dianan aki unda comunidad di Aruba y mundo henter ta pasando den momentonan duro door di e pandemia COVID-19.
Un grupo di comerciantenan a uni y a inicia un accion di donacion pa asina reparti algun material di prome necesidad cerca algun instancia y fundacion.
E meta di e campaña aki di donacion ta pa comparti un tiki cariño y amor den comunidad.
Entre e articulonan y productonan entrega tin comestibel, hand sanitizer, papel di wc, desinfectante, ant bacterial, alcohol 70% y hopi mas.
Ta di aprecia cu e comerciantenan aki for di tur caminda na Aruba a uni nan mes y a dicidi di trece vibranan positivo den momentonan dificil.
Manera ta conoci, den e dianan aki tin diferente di e productonan aki cu ta scars. E grupo aki di comerciantenan ta basta preocupa pa e gruponan vulnerabel den comunidad cual ta e grandinan y e muchanan, como tambe esnan den mas necesidad.
“Den momentonan asina mester comparti cu amor y cariño. Nos tur mester ta uni. Un ta yuda otro”, e representante di e comerciantenan a bisa DIARIO.
</doc>
<doc docid='diario_67' lang='pap' type='mono' source='http://www.diario.aw/2020/03/experencia-den-pasado-ta-exigi-bon-control-fondonan/' term='covid-19'>
Algemene Rekenkamer Aruba ta haya tarea adicional
*Sucesonan a demostra cu mester controla Parlamento tambe
*COVID-19 a drenta ora Aruba tabata trata fondo 1.6 Biyon
ORANJESTAD(AAN)–E coronavirus nobo a haci su entrada na momento cu Aruba tabata atende cu algun sumamente importante riba e forma cu den pasado placa di pueblo a wordo gasta.
E rapportnan aki tabata di Algemene Rekenkamer Aruba, e autoridad maximo riba tereno financiero, cu a mustra den relatonan special con un fondo di 1.6 Biyon Florin a wordo poni na disposicion di gobierno sin cu Parlamento anterior a percura pa vigilancia di placa di pueblo.
COVID-19 a exigi awor pa gobierno Wever-Croes cu mester a sanea un desastre financiero di pasado, pone e calamidad mundial actual tambe den e presupuesto di 2020, cu pa conclui a bira un responsabilidad financiero enorme pa Aruba.
Reino Hulandes mester bay duna asistencia pa e fondonan necesario pa por confronta e coronavirus nobo.
Mientras e sectornan di salud mester cuida e bienestar di salud di e pueblo di Aruba, e autoridad financiero maximo cu ta Algemene Rekenkamer Aruba ta haya un tarea adicional.
Algemene Rekenkamer Aruba pa motibo di e plannan di Bo Aruba, mester a bay trata na averigua e base, e forma mal planea cu a hinca Aruba den riesgo enorme y debe cu tambe mester paga durante of despues di e coronavirus.
Den rapportnan cu Algemene Rekenkamer Aruba a emiti pa asina por a cuminsa soluciona e desastre di Un Biyon di Bo Aruba, a mira con mester a actua despues cu a desastre a tuma luga.
Ta bini dilanti cu e tempo, constelacion anterior di Parlamento no a eherce e control financiero cu segun ley ta su prome tarea como representacion di pueblo. Den e rapport di Algemene Rekenkamer Aruba prueba a wordo entrega, con abuso a wordo haci di placa di pueblo cu aprobacion di Parlamento di e tempo cu a duna gobierno anterior oportunidad pa haci y deshaci cu 1.6 Biyon manera gobierno tabata desea.
Cu un experencia sumamente doloroso pa e forma con Parlamento anterior a permiti gobierno anterior,  atende cu placa di pueblo cu awe no tin e reservanan cu e mester tin pa enfrenta e crisis di e coronavirus nobo, Algemene Rekenkamer Aruba for di inicio mester mantene un control severo riba e fondonan hancra den e presupuesto 2020, cu originalmente tabata un calvario pa Aruba debi na abuso di placa di pueblo dor di gobierno anterior.
Awor cu Aruba ta den un crisis y atencion continuo ta wordo pidi pa e coronavirus nobo y loke e ta haci cu Aruba, den Algemene Rekenkamer Aruba mester tin e siguridad cu Parlamento, manera a pasa den Parlamento anterior, no ta cera wowo ora gobierno ta uza fondo.
Den esaki nos ta basa nos mes riba experencia cu Bo Aruba a entrega na un pueblo cu awe coronavirus ta ataca.
</doc>
<doc docid='diario_68' lang='pap' type='mono' source='http://www.diario.aw/2020/03/te-cu-awor-cantidad-di-casonan-di-coronavirus-no-ta-poniendo-un-peso-ariba-aruba-su-capacidad/' term='covid-19'>
Prome Minister Evelyn Wever-Croes: diaranzon tabata tin 19 caso
* Pero si casonan aumenta, medidanan mas drastico tambe lo bay na vigor
ORANJESTAD (AAN):   Durante e rueda di prensa di diaranzon anochi, Prome Minister Evelyn Wever-Croes a anuncia cu Aruba a conoce 2 caso nobo di Coronavirus.
Cu esaki e cantidad di casonan te cu diahuebs prome cu 2 pm tabata na 19 caso di COVID-19. E cantidad aki ta nifica un 6%.
E dos casonan nobo ta trata di un persona local cu a bin Aruba for di Colombia y un caso di transmision local, e mandatario a indica.
El a splica cu te cu diaranzon anochi e casonan getest tabata 294, mientras cu e casonan pendiente te na e momentonan ey tabata 61. E cantidad di personanan getest entre diamars y diaranzon tabata 60.
Minister Presidente Wever-Croes a bolbe expresa su preocupacion ya cu e casonan ta bayendo den aumento.
Ta purbando di haci mas test posibel pa dia. E cantidad tog ta halto, a bisa. Debi na esaki, no por suaviza e medidanan pero si aumenta nan. Esey ta probabel si comunidad no coopera.
19 persona contagia na Aruba ta un cantidad halto. Te cu awor no ta poniendo un peso ariba e capacidad cu Aruba tin pa loke ta cama y mashinan pa hala rosea, como tambe ariba e personal medico.
Tur pashent te cu awor ta presenta sintomanan leve y esey ta haci cu e situacion te cu awor ta bao control. Pero si e cantidad sigui subi y e problemanan di salud cuminsa, eynan lo bin problema pa e isla.
UPDATE DIAHUEBS MERDIA:
Te cu diahuebs merdia, Jurette Croes di Departamento di Salud a anuncia cu e cantidad di casonan no a conoce cambio.
E casonan a keda na 19 positivo, 275 caso negativo, 294 gestest te cu diaranzon anochi.
E edad di esnan contagia ta entre 23 y 71 aña. Un persona ta wordo atendi na Hospital, Croes a indica. Ta trata di un señora di 71 aña cu tabata tin problema pa hala rosea. Su condicion diahuebs merdia tabata stabil.
Tin 130 persona den cuarentena door cu nan tabata tin contacto directo cu un persona contagia of den cuarentena. 145 persona ta den cuarentena tambe door cu nan a yega Aruba recien for di exterior.
</doc>
<doc docid='diario_69' lang='pap' type='mono' source='http://www.diario.aw/2020/03/cmb-bank-a-implementa-limitenan-pa-lanta-placa-cash/' term='covid-19'>
ORANJESTAD (AAN):  Den linea cu e desaroyonan di e pandemia di Coronavirus (COVID-19), Caribbbean Mercantile Bank N.V.  lo tuma medidanan estricto pa asina evita aglomeracion di hende na su sucursalnan y promove digital banking pa evita contacto y asina evita contagio cu e coronavirus.
1. Lanta Placa den un Branch: Maximo Afl. 1,000.00
Clientenan lo por  lanta placa cash te cu un maximo di 1,000.00 florin pa dia.
2. Lanta Placa for di un ATM: Te Cu Maximo Afl. 1,850.00
Nos machinnan di Bancomatico ATM ta permiti lanta efectivo te cu un maximo di 1,850.00 florin pa dia.
3. Afl. 2,000.00 of mas: EXCLUSIVAMENTE cu afspraak.
Porfabor manda  un email na [email protected] pa asina evalua bo peticion y haci e areglonan pa duna bo un afspraak.
4. Pedidanan pa Moneda (Placa Los)
Tur cliente comercial cu ta haci pedidanan di placa los (moneda) ta wordo atendi exclusivamente cu afspraak. Porfabor manda un email na e adres menciona aki’riba.
5. Depositonan di Negoshi via “Night Depository”
Cuminsando 26 di maart 2020,  lo stop di tuma depositonan di cash for di negoshinan. Por fabor haci uso di nan servicio di Night Depository. Si acaso bo no tin Night Depository ainda, lo asisti bo pa yega na esaki, pero porfabor manda nos un email pa un afspraak na [email protected] pa haci e areglonan necesario.
Pa proteccion y seguridad di e clientenan y conforme informacion di autoridadnan di salubridad, lo permiti solamente un cantidad limita di cliente pareu den cada sucursal.
Ta suplica cliente y bishitantenan pa por fabor sigui e instruccionnan di cuerpo di seguridad.
Ta pidi encarecidamente na e clientenan pa haci mas uso posibel di nan servicionan electronico manera por ehempel Online Banking, Mobile Banking, Fuel Up pa yena gasolin y por haci pago cu bo Bancomatico Debit Card y tambe si mester usa machinnan di ATM.
</doc>
<doc docid='diario_70' lang='pap' type='mono' source='http://www.diario.aw/2020/03/telefon-pa-hubentud-ta-sigui-scucha-nos-muchanan-y-hobennan/' term='covid-19'>
Tambe durante e dianan aki
ORANJESTAD (AAN):  Aruba completo ta pasando den momentonan hopi dificil pa loke ta trata Covid-19 (Coronavirus). Casi tur dia por bisa ta bin casonan confirma acerca. Personanan basta ora den cas, algun trabaonan tumando lugar for di cas, personanan perdiendo trabao, hobennan preocupa pa cu nan estudio y hopi preocupacion specialmente pa e gruponan di risico.
Banda di tur esaki muchanan y hobennan tambe ta sigui cu otro problemanan cu prome cu e situacion aki a presenta ya caba nan tawata tin. Mayornan ta haciendo tur nan esfuerso pa nos muchanan y hobennan ta mas sigur cu ta posibel, pero tambe hopi biaha ta den e momentonan di crisis descuido ta presenta.
Durante e dianan aki Telefon pa Hubentud a ripara cu yamadanan cu preguntanan tocante salud mental di nos muchanan y hobennan, y e situacion na cas ta aumentando.  Asina mes cu e muchanan y hobennan ta na cas den e dianan aki cu al menos un di nan mayornan, nos muchanan y hobennan no ta comunicando tur nan preocupacionnan cu nan mayornan.
Na e momentonan aki mayornan por tin mas stress y cual lo por refleha den e trato duna na nos muchanan y hobennan.
Nos tin cu corda cu mescos cu e crisis aki ta algo nobo pa adultonan, e ta nobo tambe pa nos muchanan y hobennan. Diripiente na cas hopi dia sin por topa cu amigonan, sin contesta di con lo sigui cu nan estudio y futuro, y sin por haci nan deporte preferi, por tin efecto ariba e sentimentonan di nos muchanan y hobennan. Sentimentonan di ta ferfela, tin stress, depresion, soledad y no tin control.
Contacto humano ta casi mes esencial cu bebe awa y come cuminda. Sigur den temponan di inseguridad, ansha y stress, e contacto humano ta juist importante. Na momento cu esaki no tey, nos ta sinti nos mes menasa. Tur esaki tin efecto ariba sentimentonan y comportacion. Awor aki no por otro, pasobra Aruba mester di nos tur. Nos tur mester keda den cas, pa asina hunto nos tur por yuda Aruba.
Fundacion Telefon pa Hubentud Aruba kier a encurasha e muchanan y hobennan pa probecha di e momentonan extra aki pa comunica mas cu bo mayornan. Tambe nos kier a pidi mayornan pa duna nos muchanan y hobennan mas espacio den e dianan aki pa expresa nan mes.
Si acaso nos muchanan y hobennan no sa con pa haci esaki, of no ta durf of no ta sinti e confiansa pa papia cu nan mayornan tocante locual ta molestiandonan, Telefon pa Hubentud kier a recorda tur mucha y hoben cu nos tey tur dia di 2:00 te cu 6:00 di atardi pa scucha nan.
E servicio di Telefon pa Hubentud ta gratis, anonimo y confidencial. Banda di yama nos, tur dia por chat cu nos via di e 131app di 2:00 te cu 6:00 di atardi. 131 app ta gratis y por download e via App Store of Google Play.  Tambe por haya informacion via nan website: 131.aw of por bishita nan facebook: https://www.facebook.com/telefon.hubentud/.
</doc>
<doc docid='diario_71' lang='pap' type='mono' source='http://www.diario.aw/2020/03/directie-voogdijraad-lo-ta-cera-pa-publico-te-cu-31-maart-2020/' term='covid-19'>
ORANJESTAD (AAN): Directie Voogdijraad ta consciente encuanto e maneho di Gobierno di Aruba conhuntamente cu otro instancianan en conexion cu Covid-19 y pa e motibo aki nos ta informa pueblo di Aruba lo siguiente:
Nan lo keda monitor e situacion y lo informa debidamente segun e desaroyo.
Directie Voogdijraad ta pidi disculpa pa e inconveniencia cu esaki por causa. Por ultimo nan ta enfatisa e responsabilidad individual di un y tur pa preveni coronavirus door di sigui e consehonan di Gobierno di Aruba hunto cu Departamento di Salud Publico (DVG).
</doc>
<doc docid='diario_72' lang='pap' type='mono' source='http://www.diario.aw/2020/03/tres-dia-largo-cayman-islands-bao-di-toque-de-queda-di-24-ora/' term='covid-19'>
ORANJESTAD (AAN): Un Toque de Queda a wordo imponi riba Cayman Islands, awor cu e islanan aki ta combati Coronavirus Covid-19.
Esaki lo sigui te cu Diasabra!
Segun Prome Ministro Alden McLaughlin, Gobierno a wordo forza pa tuma accionnan drastico pasobra nan no a logra di haya cooperacion di comunidad comercial pa cera negoshinan no-esencial.
Gobierno a haya peticion pa mas di 850 excepcion, cu ta riba di 20.000 trahador.  Y pesey tabata imposible pa pone medidanan mas pisa na vigor.
Lidernan di Gobierno lo sigui pone esfuerzo pa un orden mas flexible despues di Diasabra.
Supermarket y Boticanan tambe a wordo cera durante e Toque de Queda di 24 ora den e tres dianan aki, aunke staf ta haya flexibilidad pa yuda yena stock y ricibi carga.  Servicionan di emergencia y otro servicionan esencial lo wordo permiti pa opera riba un base di emergencia, pero ningun negoshi lo wordo permiti pa habri.
“Nos sa cu esaki ta un medida radical, pero tur hende cu ta pone atencion di loke ta pasando na resto di mundo tin di compronde cu si nos haya mas y mas transmision di e virus aki, e ta bay tin consecuencianan devastador,” McLaughlin a bisa.  El a bisa cu e ciere di frontera for di Diadomingo pasa, a bisa cu no por tin mas importacion di e virus na e isla aki.
</doc>
<doc docid='diario_73' lang='pap' type='mono' source='http://www.diario.aw/2020/03/trahadornan-na-saba-ta-teme-cu-no-tin-suficiente-medida-pa-nan-mesun-seguridad/' term='covid-19'>
Crisis di Coronavirus
ORANJESTAD (AAN): Trahadornan na e casnan di anciano rond di Aruba, y cu ta cay bao di SABA, ta haya cu esnan na mando no ta tumando e riesgo di Coronavirus na serio.  E trahadornan sa cu nan propio seguridad, y tambe di e clientenan ta den peligro.
E brote di Coronavirus no ta algo pa haci wega cune. Pesey mes awor tin algun empleado denuncia cu SABA tabata hopi ‘dejado’ y no a actua rapidamente pa prepara tur trahador y clientenan pa e brote aki.
For di December y Januari caba, ora cu a anuncia cu Covid-19 a cuminza plama rond mundo, e fundacion encarga cu Casnan di Anciano na Aruba, esta SABA, aparentemente no a busca nada extra como preparacion pa tur esaki.
A sali na cla cu SABA no a manda busca ningun stock extra di 70% Alcohol, nada di stock di Hand Sanitizers, nada di Mascara pa cara.   No tin nada!
A ser bisa cu na e.o. e Residencianan di anciano “Azalia” y tambe “Orquidea” cu ta na San Pedro tin algun mascara.  Pero tin reglamento cu e enfermeronan no mag di usa e poco cu SABA tin.  Si acaso e trahador kier pone un mascara, e ora e trahador mes tin di bin cu uno.
Tur esaki tin e trahadornan hopi disgusta.  Nan ta sinti cu e hefenan no ta tumando e enfermeronan na serio, y nan ta haya esey algo lamentable.
Ora cu Gobierno a dicidi pa bin cu medida pa proteha nos grandinan aki di e virus, ainda e enfermeronan a mira cu SABA a haci nada.
Unico cos bon cu SABA a haci, ta prohibi pa hendenan di afo drenta bishita nos grandinan.  Esey ta algo bon.  A dicidi na cera porta y cambia pin-code.  SABA a bisa cu famianan mag di drop de vez en cuando algun pasaboca pa nan famia, y mester trece esaki den un Ziploc Bag.
Pero trahadornan cu tin di bay labora tur dia, ta yega na e porta di pin-code, pero no tin hand sanitizers ni alcohol pa desinfecta man.  E trahadornan no tin proteccion pa nan mes, y ta expresando esaki pa varios dia caba na esnan na mando di SABA.  Pero nan no ta hayando contesta concreto.
Famianan no mag di bay bishita e ancianonan pa evita cu ta plama e virus.  Pero e trahadornan mes ora di yega eynan, no tin ningun material medicinal (alcohol) pa desinfecta nan curpa prome cu nan drenta y yega cerca e ancianonan paden.
E unico cos bon cu SABA ta bon den dje, ta pa gasta placa na granel pa instala Security Video full rond di e lugar, y tambe drecha oficinanan, verf lugar, etc.  Pero e salud di e trahadornan y di e grandinan no ta importante.
Trahadornan a mira cu na Orquidea ta trahando un sala special pa cuarentena.  Pero ki bal cu bo ta bin cu un lugar asina, siendo cu ni alcohol tin pa por yuda haci herida limpi di e ancianonan cliente.
DIARIO a haya sa, cu ta e trahadornan mes ta bay labora cu nan propio alcohol pa asina laba nan man y desinfecta nan mes.
E enfermeronan kier sa, ta con SABA kier pa famia trece snacks den Ziploc Bag pa e clientenan?  Nan tin di entrega esaki na e Security pafo, y e persona aki sin handschoen ta trece paden.  Pero cu kico ta limpia e ‘exterior’ di e Ziploc Bag aki?  No tin alcohol ni hand sanitizer.  Ta cu kico tin di laba e Ziploc ey?  Cu Clorox of desinfectante di laba piso?
</doc>
<doc docid='diario_74' lang='pap' type='mono' source='http://www.diario.aw/2020/03/entrante-awe-diabierna-ta-prohibi-pa-bay-cumpra-na-oficina-di-lotto/' term='covid-19'>
ORANJESTAD (AAN): Unavez cu e malesa di Coronavirus Covid-19 a cuminza ‘plama’ di hende pa hende na Aruba, un nivel nobo di prevencion cu ta aun mas estricto ta cuminza.
Mas enfasis ta bay riba ciudadanonan pa keda cas lo mas posible.  Evita di subi caya sin cu tin mester.  Claro cu te ainda hende por subi caya pa bay Docter, Botica, y Supermarket si acaso bo stock di cuminda na cas ta abao.  Pero en general Gobierno ta pidi tur hende pa keda cas y no sali pa cosnan cu “no ta necesario”.
Awor pa Gobierno, algo cu “no ta necesario” a resulta di ta cumpramento di Lotto.
Ministro Dangui Oduber e siman aki a revela, cu riba Diamars Gobierno a tuma dos decision nobo.  Pues a cambia regla.
Uno di nan ta encera, cu entrante awe Diabierna 27 di Maart 2020, cu ta prohibi pa kiosconan y botanica pa bende Lotto y Catochi funciona.  E decision a wordo tuma pa evita cu tin contacto personal entre e cumpradornan y tambe bendedornan.  Corda cu aworaki tin hopi hende canando rond cu sintoma sin cu nan mes sa!
Esaki ta pa yuda cu e social distancing y pa reduci e plamamento di e malesa.  Lo no por cumpra Lotto, Catochi, ni ningun otro di loteria.
Diahuebs tabata e ultimo dia cu bo por a cumpra Lotto, bo wega di DIARIO, y bo raspa por lo pronto.
</doc>
<doc docid='diario_75' lang='pap' type='mono' source='http://www.diario.aw/2020/03/e-momento-di-donald-trump-como-empresario-y-politico/' term='covid-19'>
Poblacion y economia diversifica di Merca ta sostene e pais
*El a entrega maneho COVID-19 na Pence y a dirigi economia
*2 Mil Biyon di Dollar pa Merca defende trabou y economia
ORANJESTAD  (AAN) — Na momento cu Donald Trump a dicidi di pone su mes disponibel como candidato Republicano pa asumi presidencia di e pais, el a haya hopi sosten.
Pafo di Merca tabata tin basta reserva y te awe tin hopi reserva contra Trump como presidente Mericano, sigur despues di Presidente Obama, cu tabata mas un teoretico carismatico y pacifista.
Den hopi asunto, no tabata sinti e forsa di Merca, cu mas bien tabata acumula aliadonan cu nunca tabata of por tabata realmente aliado di Merca.
Cu inauguracion di Donald Trump un cambio grandi a resulta. Donald Trump a presenta su mes como Mericano na mundo. Su expresionnan, su acercamento, su estilo ta hopi mara na e estilo Mericano den e ambiente economico y comercial.
Donald Trump a mustra a base su mes riba e hecho cu Merca ta “great” y basicamente e tin rason di pone enfasis riba e grado halto di independencia di Merca pa por cubri su propio necesidad.
Merca ta un pais cu un diversificacion enorme pa loke ta trata poblacion. Generalmente den exterior ta fiha bista riba rasa y descendencia. Pero tin un realidad mucho mas grandi.
Cada parti di Merca ta diferente cu produccion economico diferente. Merca ta produci hopi cuminda pa alimenta su mes. Agricultura, Pesca, Cria ta sectornan importante na Merca. Na mes momento e sector di industria di auto reconoci rond mundo, ta produci pa tur tipo di transportacion for di e lagonan grandi di e pais.
Merca tin petroleo y Merca por ofrece e turista tur tipo di vacacion na e pais mes.
Merca conoce diferente clima y Merca conoce un sociedad cu un variedad enorme di e metropolitano na ciudadnan grandi pa e cunukero na pueblonan chikito.
Donald Trump a confronta mundo realmente como un gerente empresarial di e pais y a accentua e necesidad pa interes di Merca bini na prome luga, loke realmente ta e huramento cu el a haci como Presidente.
El a hiba bataya contra paisnan cu no ta amigo y no tabata prepara ora e coronavirus nobo a drenta. Na e momento el a entrega e prome maneho di e enfermedad na Vice Presidente Mike Pence y a dedica su atencion con ta haci placa disponibel pa enfrenta e malesa pero tambe ya scapa economia, cu a sufri un caida pisa.
Donald Trump a eleva COVID-19 na nivel di un enemigo den tempo di guera y a decreta un estado di emergencia cu a haci posibel pa Senado aproba un pakete di 200 Mil Biyon pa sostene Merca.
E resultado tabata enorme. Ayera mundo financiero a reacciona y si pa e siman aki tabata spera un recesion, e placa cu Merca tin pa enfrenta enemigo, a wordo uza pa evita cu mas hende ta perde nan trabou.
Donald Trump a haci loke Mericanonan a bisa cu e mester a haci ora el a bira Presidente. El a sostene economia cu mester sigui carga e pais awor y despues di e coronavirus nobo.
E impacto aki lo wordo sinti rond mundo, cu e siman aki a spera un depresion y un caida total di economia mundial.
</doc>
<doc docid='diario_76' lang='pap' type='mono' source='http://www.diario.aw/2020/03/aruba-como-parti-di-un-mundo-nobo/' term='covid-19'>
Cientificonan no por bisa si COVID-19 lo bay pa bolbe
*E culminacion di e era digital a nace prematuro na 2020
*E restructuracion di Aruba como pais debilita den pasado
ORANJESTAD(AAN)–Cuanto tempo mundo lo keda den gara di Coronavirus nobo? Ningun cientifico kier contesta e pregunta aki. Tur ta tene na consideracion cu e virus lo por ta presente ainda na 2021 posiblemente menos fuerte y e teoria nobo ta mustra cu e por bay pa bolbe.
Hecho ta, cu e impacto di e virus riba mundo por wordo compara cu un bom atomico cu no a wordo spera. Su impacto ta grandi y lo conduci na un mundo nobo.
Pa por analisa con e mundo nobo lo ta, mester bolbe na e punto caminda mundo tabata na inicio di 2020, ora solamente na China tabata tin indicacion di presencia di COVID-19.
Na Aruba, mescos cu na tur parti di mundo, bida a cambia. Den e cambio aki por mira con importante e negoshi chikito tabata pasobra pa malo cu situacion ta, e ta lucha pa keda habri y pa tene trahado na trabou.
Pero den e cambio aki tambe ta mira con e culminacion di era digital ta nace na forma prematuro. Contacto pa medio di computer a bira sumamente importante pa reemplasa e contacto humano.
Ta sumamente dificil pa biba sin computer na e momentonan aki. Sistemanan a duna les, sistema pa haci compra, sistema pa duna servicio y haci trabou administrativo, tur ta depende di e contacto via computer.
Den e comunidad nobo, e hende cu ya tabata isola su mes cu app hasta na fiesta y entiero, ta bay sigui isola su mes.  Esaki ta bay bira bisto tambe den exigencianan den negoshi y hotelnan.
Na e momentonan aki comunidadnan mester sobrevivi. Aruba ta en espera di sosten di Hulanda. Cuanto placa Aruba lo haya como regalo y cuanto ta bira prestamo? Con e sistema di belasting di Aruba lo bira den futuro?
Mester bay restructura economia y den esaki mester tene na consideracion loke e coronavirus a siña nos. Na prome luga e pais cu ta menos dependiente di otro, lo tin exito. E pais mas dependiente di exterior, ta den problema.
Ramonan nobo di empresanan chikito a habri den e ultimo simannan. Tin otro forma pa haci negoshi. Ta entrega cuminda na cas. Ta facilita cumprado.
Esaki lo sigui existi?
Seguronan nobo lo drenta na vigor. Hende lo busca mas siguridad ora e ta biaha. Prijs di ticket lo subi of e companianan di aviacion lo tuma otro tipo di medida?
Na e momento aki mundo ta planea. Mescos cu despues di guera mundial, proyectonan di recuperacion di paisnan ta wordo prepara.
Aruba a bolbe haya un les cu e mester tene na consideracion. Aruba a haya prueba cu e mester bolbe na e base di Aruba awor adapta na sistemanan moderno.
COVID-19 a bira un punto di cambio pa mundo, cu ya ta den reconstruccion. Sin duda lo papia di e tempo prome cu 2020 y e tempo despues di 2020.
</doc>
<doc docid='diario_77' lang='pap' type='mono' source='http://www.diario.aw/2020/03/e-riesgo-di-expande-mercado-laboral-na-economia/' term='covid-19'>
Coronavirus nobo a presenta otro banda di medaya di migracion
*Mester basa economia despues di COVID-19 riba forsa laboral
*Un isla chikito mester tin economia diversifica segun tamaño
Tempo Lago a habri, mester a importa trahado pa e simpel hecho cu no tabata tin suficiente trahado pa e industria cu mester a carga e base economico y financiero di e pais.
Ora Lago a bay mester a crea un economia nobo cu por a bira un vangrail comercial, economico y social pa un comunidad diversifica cu tabata refleha su mes den e forsa laboral.
E cantidad di hotel y tur empresa necesario pa carga turismo cu a wordo construi, no tabata cuadra cu e forsa laboral di Aruba ni cu e responsabilidad cu e pais por a carga.
No mester lubida cu ora amplia e base comercial, mester amplia e base di labor, mester amplia e base di henter e sistema cu ta incorpora facilidadnan publico pero tambe un maneho saludabel pa salud, pa vivienda y tur loke responsabilidad di un pais ta encera.
Como un forma facil pa haya mas placa di belasting y sostene fondonan, awe hopi bes ta uza aumento di e forsa laboral pa medio di migracion, como solucion.
Na varios ocasion DIARIO a protesta contra ampliacion segun modelo di paisnan grandi cu por soporta shock cu Aruba no por soporta.
E aspecto di migracion tin dos banda. Mientras migrante ta traha na Aruba e ta contribui. Un cantidad di migrante ta bandona Aruba y ta sigui cobra por ehempel pensioen di behes.
Ora e bay, otro mester tuma su luga y asina ta sigui. Durante su permanencia, mester sigura pa e tin cas, bon cuido medico, siguridad, etc. etc. E trahado migrante mester haya mes trato cu e trahado Arubiano como hende.
Awe e coronavirus nobo ta papia un palabra cla cu Aruba cu atrobe ta den un problema serio. Aruba mester bay traha un plan di recuperacion den cual mester scrap eror di 1986, ora Aruba a crea un economia riba un solo pilar peligroso pero tambe a habri porta pa asina por a sostene e actividad economico hasta contra interes di e trahado local y empresanan chikito local.
Ta conoci cu ora un pais ta den un estado manera esun actual, e ta cuminsa prepara su mes pa futuro. Awor Aruba mester traha riba e comunidad nobo cu e kier ora coronavirus wordo supera.
Mester basa economia di Aruba na exigencia di Aruba den tempo moderno, cu ta baha cantidad di trahado cu mester.  E epoca di coronavirus ta demostra con comercio sigur empresanan chikito di Aruba a carga personal cu no ta realmente necesario.
Durante e era despues di COVID-19, e era digital cu for di awor a habri porta pa e era digital cu lo afecta trabou, mester mira con ta atende cu migracion, cu awe ta entrega un responsabilidad grandi na Aruba, cu no por manda trahadonan stranhero bay aunke no ta conoci con largo e periodo actual lo dura. Ademas nan ta responsabilidad di Aruba awor.
En resumen mester recorda tur gremio, cu DIARIO for di prome momento cu e coronavirus nobo a haci su entrada, a mustra riba e necesidad pa cada gremio prepara pa e pio escenario, cu a bira realidad.
Mester drenta e epoca despues di COVID-19 cu plannan concreto den cual no tin luga pa Aruba para garantia manera na 1986 ni pa 1.6 Biyon cu ta un cifra hopi abou di e debe cu Aruba a acumula durante ultimo decada.
</doc>
<doc docid='diario_78' lang='pap' type='mono' source='http://www.diario.aw/2020/03/remedinan-falso-y-rumornan-riba-coronavirus-ta-causa-dano-grandi/' term='covid-19'>
Social Media
ORANJESTAD (AAN): Informacion robez plamando riba Internet y Social Media encuanto e Coronavirus nobo, por ta devastador y por hasta mata, ora cu hende ta share relatonan cu ta promove remedinan milagroso toxico y conseho pa hendenan stop di tuma tratamento medico.
Investigadornan rond mundo a lanza un careda contra holoshi pa haya un tratamento efectivo of un vacuna contra e pandemia cu ya a mata mas di 20.000 hende.
Mientras tanto e rumornan di mas loco ta plamando riba Internet y Whatsapp, cu ta pone hende bira aun mas confuso.
E consecuencianan por ta tragico:  Na Iran cu ta un di e paisnan pio afecta, mas di 210 hende a muri debi cu nan a bebe alcohol falso despues cu un informacion a circula online, cu esey por trata of hasta evita cu bo ta haya Covid-19, segun e agencia oficial IRNA a raporta.
Tambe tin remedinan falso y peligroso cu a plama, incluyendo e consumo di shinishi volcanico y luznan Ultraviolet (UV), of bleach, cu segun autoridadnan di salud, ta causa hopi daño.
Un otro remedi cu ta “mata e coronavirus” segun un publicacion hoax riba Social Media, ta pa bo bebe silver colloidal (traha di nanoparticulanan di silver).  Y tin hende cu ta kere esaki tambe!  E efectonan di bebe silver colloidal por inclui descolorizacion di cuero y absorpcion pober di algun remedi, manera antibiotica.
Pero esaki no ta descurashando algun hende.  Tin informacion cu e silver colloidal ta sold out na algun ciudad na Australia.
Tin informacion falso circulando cu ta encurasha hende pa tuma cocaina y bebe un tiki bleach.  El a hasta pone Gobierno di Francia emiti un boletin, pa bisa cu cocaina no ta protehabo contra Covid-19.
E hecho cu awendia informacion ta plama rapidamente online, ta hasta pone e pashentnan mas ancioso di tuma riesgonan innecesario ora cu nan tende cientificonan discuti encuanto teorianan cu no a wordo proba ainda.
E confusion a wordo provoca pa un serie di carta y articulonan teoretico publica den revistanan cientifico si acaso algun tipo di remedi pa curazon por aumenta e posibilidad di desaroya un forma grave di Covid-19.
Esaki a pone cu algun pashent tabatin intencion di stop di tuma e remedinan.  Siendo cu nan no a compronde cu ta djis un ‘teoria’ cu e cientificonan ta elaborando riba dje.  Si pashent dicidi na stop di tuma remedinan di curazon djis pa e temor, e consecuencia ta cu nan por haya un ataca y fayece.
Na Merca, un homber a muri despues cu el a bebe chloroquinefosfaat.  E persona aki a tende President Donald Trump elogia e remedi ey como un posible ‘solucion’, y a tuma demasiado cantidad di un producto di limpieza pa Aquarium cu a mate.
Por fabor, no bay tras di mensahenan di hendenan desconoci cu ta wordo manda via Whatsapp.  Hendenan cu no sa nada mihor, ta manda esey y ta ponebo drenta den panico innecesariamente.
</doc>
<doc docid='diario_79' lang='pap' type='mono' source='http://www.diario.aw/2020/03/stock-grandi-di-remedi-actemra-manda-pa-docternan-na-merca-pa-combati-coronavirus/' term='covid-19'>
Roche Genentech cu remedi prometedor
ORANJESTAD (AAN): Recientemente DIARIO a publica e informe cu algun Docter na Italia a cuminza usa un remedi contra arthritis, pasobra nan a mire como un arma vital den e lucha contra Coronavirus Covid-19.
For di momento cu e virus nobo aki a cuminza plama na fin di aña pasa na China, expertonan medico a bin ta buscando forma con pa combati e malesa aki na un forma efectivo pa evita cu e ta pone e pashent bay den situacion mas critico.
Docternan a cuminza usa un remedi contra arthritis pa algun pashent di Coronavirus, y parce cu e ta produciendo ‘resultadonan excelente’ caba.
E pensamento di Docternan pa cuminza usa e remedi ta cu e por yuda e sistema inmuno di e pashentnan door di stop e virus di ataca celnan saludable.
Remedinan cu ta trata desordennan inmuno manera arthritis, por yuda reduci daño na pulmon y sistema respiratorio causa pa e reaccion aglomera di e sistema di inmunidad riba e virus di Covid-19, envez di mate.
Awor na Merca, e compania Roche Pharmaceuticals a dicidi na cuminza manda cargamento di nan remedi di arthritis cu yama “Actemra” pa docternan cu ta combati Coronavirus.  Esey a wordo confirma door di e director Alexander Hardy di Genentech cu ta pertenece na Roche.
Corda bon cu Actemra no a wordo aproba pa trata e Coronavirus nobo.  Pero toch tin hopi Docter cu ta insisti cu e por yuda, y pesey Roche a bisa cu nan ta cuminza test esaki pa check si di berdad e ta yuda combati Coronavirus.  Pues cierto grupo lo haya e remedi mes, y otronan lo djis haya un placebo.
E remedi en cuestion, cu ta ser yama “Actemra”, y su nomber generico ta ‘Tocilizumab’.  El a wordo aproba door di FDA na Merca pa trata rheumatoid arthritis y tambe rheumatoid arthritis hubenil.
Un Hospital na Italia a confirma cu e remedi aki a mustra cu e ta hopi efectivo pa combati pulmonia causa pa Covid-19.  Un di e dos pashentnan cu a wordo trata (y cu tabata riba machine di hala rosea), awor ya ta halando rosea bek riba su mes, pasobra su condicion a mehora.
Awor e Hospital a indica cu nan a cuminza trata dos otro pashent cu e virus riba Diamars, y dos otro mas riba Diaranson.
Hecho ta cu mundo ta desespera pa busca forma pa reduci e plamamento di e Coronavirus aki.  Pa algun pashent di Covid-19, e virus mes no ta haci e daño di mas grandi.  Pero hecho ta cu cerca algun hende, nan sistema di inmunidad ta cuminza traha demasiado y ta start un atake fuera di control.  Docternan conoce esey como “Cytokine Storm”.  E sobre-reaccion di inmunidad aki por daña parti di bo curpa y ta mata hende.
Pa reduci e tipo di ‘Cytokine Storm” aki, Docternan ta usando Actemra pa stop esey.  E remedi ta blokea un receptor di cel cu ta uni na algo yama Interleukin 6 (IL-6).
IL-6 ta un citocina, of un tipo di proteina libera pa e sistema inmuno, cu por produci cantidad peligroso di inflamacion.  Pesey e remedi di Actemra por yuda stop esey.
Tin informacion ta circula cu e pashentnan ta recupera hopi rapido mes di Coronavirus.  Pero tin di haci hopi test prome cu por saca conclusionnan asina.
</doc>
<doc docid='diario_80' lang='pap' type='mono' source='http://www.diario.aw/2020/03/cuerpo-policial-a-raporta-29-detencion-durante-dia-4-di-toque-de-queda/' term='covid-19'>
ORANJESTAD (AAN): Cuerpo di Polis a raporta cu diamars 24 di maart tabata e di 4 dia di TOQUE DE QUEDA. Cuerpo Policial un biaha mas tabata bastante ocupa y a haci detencion den diferente districto. Na total a detene 29 persona.
Pa 9or di anochi e prome detencion a cay pa loke ta e TOQUE DE QUEDA na ponton.
Despues di esey tabata tin mas detencionnan cu a tuma lugar na varios parti di Aruba.
Tambe polis tabata man yen pa loke ta candela den diferente bario. A topa cu barinan cu sushi cla pa wordo kima na Seroe Patrishi, tambe mas den anochi na madiki y tambe riba Watty Vos Boulevard.
Brandweer a presenta na e sitionan y paga e candela. Polis a haya nan confronta tambe den e dos ultimo dianan cu clabonan riba caminda, tambe obhetonan manera bloki, palonan cu clabo den nan poni riba caminda.
Cuerpo Policial kier a recorda cu ora ta papia di TOQUE DE QUEDA ta algo hopi serio y mester cumpli cu esaki.
TOQUE DE QUEDA kiermen no ta permiti pa abo ta riba caya. Abo como ciudadano keda bo cas.
E TOQUE DE QUEDA ta cuminsa di 9or di anochi te pa su mayan mainta 6or. Tene bon cuenta cu esaki .
Aruba ta pasando den un tempo dificil pa loke ta e Coronavirus ( COVID-19) Ban respeta leynan y corda riba loke ta e multanan en conexion cu e TOQUE DE CUEDA. Esaki por yega te na un multa maximo di afl 10.000,-.
Potretnan: Facebook Korps Politie Aruba.
</doc>
<doc docid='diario_81' lang='pap' type='mono' source='http://www.diario.aw/2020/03/renobacion-lo-ta-base-di-turismo-den-futuro/' term='covid-19'>
COVID-19 lo adelanta cambionan grandi cu mester a spera
*Traspaso di placa di generacion y den recesion mundial
*Coronavirus nobo a ataca e mercado productivo tradicional
ORANJESTAD(AAN)–For di momento cu turismo a bira e formula principal pa rescata economia di Aruba na 1986, DIARIO tabata tin un advertencia. Semper a wordo mustra riba e peligro grandi di turismo, cu por produci hopi placa pero ta fragil.
Awe hotelnan ta bashi y Aruba ta mira atras riba e restonan di loke mester a bira un epoca cu lo a produci turista for di mercadonan nobo, cu tabata acerca despues cu Venezuela no por a entrega turista mas.
Na horizonte, sinembargo, manera DIARIO tambe a adverti, tabata tin necesidad pa atende cu cambio grandi cu tabata haci nan entrada pa diferente motibo.
Turismo ta un ramo economico mundial, cu a crece rapidamente dor di e fortuna nobo di e generacion di Babyboomers, cu a nace despues di Segundo Guera Mundial den e Epoca di Oro.
E generacion aki a bira heredero di empresarionan mundial cu a recupera economia despues di guera.
Si mester a pinta caricatura di turista, lo por a mira cambionan den e presentacion di turista cu un tempo tabata hala atencion pa e forma cu nan tabata mustra cu nan tin placa pa gasta y e cantidad di placa cu nan tabata laga den caha.
Awe coronavirus COVID-19 a bira un menasa special pa e grupo aki, cu a alcansa un edad mas halto y a bira grupo di riesgo grandi di e malesa.
For di 2019 DIARIO tabata pidi atencion pa e cambionan cu mester a haci pa acomoda e generacion nobo di turista cu exigencianan diferente.
Sector di turismo na Aruba mes a admiti cu un grupo creciente di turista no ta keda mas na hotel, pero den apartamento of casnan priva den cadenanan cu ta huur cas cu otro.
DIARIO a mustra riba cambionan den e servicio cu e generacion nobo ta exigi y den cual tecnologia moderno ta hunga un papel importante.
Renobacion sin duda ta bira parti basico pa reconstrui e sector di turismo despues di e epoca di COVID-19.
Den esaki mester tene na consideracion tambe e cambionan cu mundo empresarial conoce actualmente.
E caida di comercio internacional den cual e balor di propiedadnan a baha dramaticamente, ta nifica oportunidad pa empresarionan cu ta bon den gamble riba tereno comercial, cumpra accionnan pa menos placa.
Esaki ta nifica cu tin un grupo cu ta cumpra participacion den e balornan cu ta wordo bendi y ta haci nan mes participante of doño di compania den problema.
Empresarionan nobo ta haya mas poder y cierto grupo cu ya ta ocupa un luga importante den comercio internacional, ta haya mas forsa.
Nan lo bira e inversionistanan y e fuente di placa cu turismo mester den su recuperacion.
Tambe mester tene na consideracion cu e proceso di entrega di propiedad di un generacion na otro den companianan di famia, ta wordo acelera. E proceso cu mester a culmina na 2025, lo wordo adelanta den e necesidad pa modernisacion na entre otro e mundo digital cu ya a demostra cu por traha na cas, cu negoshi online ta posibel.
Coronavirus COVID-19 lo trece cambio y mientras no tin turista, ta bon pa uza tempo pa traha riba e futuro nobo.
</doc>
<doc docid='diario_82' lang='pap' type='mono' source='http://www.diario.aw/2020/03/entrante-diasabra-no-lo-tin-mas-sorteo-di-lotto-te-cu-proximo-aviso/' term='covid-19'>
Den cuadro cu evita contagio di Covid-19
ORANJESTAD (AAN): Maneho di e loteria di Aruba (“Lotto”), ehecuta pa Canadian Bank Note (Aruba) N.V. (“CBNA”), ta siguiendo desaroyonan encuanto e retonan en conexion cu e desaroyonan recien di e epidemia di Covid-19 riba nos isla. Pa es motibo, e gobierno di Aruba a tuma e decision pa pone un paro cu benta di Lotto na e kiosconan diabierna venidero.
Lotto ta anuncia cu 26 di Maart bo por busca bo Lotto manera normal ainda, sinembargo ta avisa tur hende pa cumpra nan Mini Mega trempan pa asina bo por participa den e sorteo di Diabierna.
Si bo cumpra Lotto di Dia awe, bo lo por cumpra pa dos sorteo cu ta e opcion di multi draw y e ora lo ta valido tambe pa Diabierna awo, cual tambe ta conta pa tur otro weganan di cuater cifra cu Lotto ta ofrece.
SUSPENCION DI BENTA
Entrante Diabierna 27 di Maart no lo tin benta obtenibel di lotto na e kiosconan, sorteo di merdia ta hunga 2:30PM y sorteo di anochi lo wordo transmiti 8:15PM.
Oficina di Lotto lo permanece habri Diabierna, Dialuna, Diamars pa premio ta entre 8:30am pa 11:30am. Re-inicio di benta di Lotto y siguiente sorteo lo wordo anuncia te cu proximo aviso.
Lotto pa Deporte ta desea un y tur pa keda cas pa asina yuda contene e pandemia aki, y lo sigui na sirbi e comunidad di Aruba manera cu ta safe atrobe pa haci esaki.
</doc>
<doc docid='diario_83' lang='pap' type='mono' source='http://www.diario.aw/2020/03/ciudadano-a-keda-nada-impresiona-cu-aruba-su-centro-di-diagnostico/' term='covid-19'>
ORANJESTAD (AAN): Un ciudadano a indica na DIARIO, cu e mes a keda nada impresiona cu e “Centro di Diagnostico” secreto cu Aruba tin unda ta test tur hende pa check si nan tin Coronavirus Covid-19 of no.
E ciudadano a mustra, cu e y su casa cu ta na estado, a bay haci e test.  Nan a wordo avisa via telefon ta unda e “Centro di Diagnostico” aki ta.
Ora cu nan a yega na e edificio aki, no tabatin ningun hende dilanti ta atende na e Balie.  Pero musica tabata bati duro for di patras di e oficina aya.
E ciudadano a splica cu nan no a haya un trato netchi na e lugar ey cu ta parce di ta hopi slordig, siendo cu e mester ta un lugar corecto y drechi pa haci test pa un Virus asina serio.
Diez minuut despues cu a atende e pareha, e ora numa nan kier pone un papel skirbi “Primi Bel pa Asistencia”.
E ciudadano no a keda nada impresiona, pasobra e lugar ey ta masha malo mes pa haci e tipo di test ey, unda tin un airco central cu ta circula e virus for di caya bin te paden.
</doc>
<doc docid='diario_84' lang='pap' type='mono' source='http://www.diario.aw/2020/03/setar-prevencion-ta-e-mihor-remedi/' term='covid-19'>
ORANJESTAD  (AAN):  SETAR como e compania nacional di Telecomunicacion ta siguiendo e desaroyonan rond di e Coronavirus (COVID-19) hopi di serca.
E salud di nos empleadonan, nos clientenan y e comunidad di Aruba en general ta nos prioridad como tambe e continuidad di servicionan cu SETAR ta ofrece. Pa es motibo, SETAR a adopta un lista di maneho pa preveni y sigura e bienestar di nos empleadonan y clientenan.
Teleshop Seroe Blanco y e TeleKiosk na Airport a wordo sera te cu proximo aviso. E demas Teleshopnan lo sigui brinda servicio orario normal. Clientenan cu ta bishita nos Teleshopnan ta wordo pidi pa coopera cu e siguiente precaucionnan cu SETAR a tuma:
– Un cantidad limita di persona por drenta e Teleshop na mesun momento;
– Uzo di handsanitizer na entrada;
– Mantene bo mes patras di e strepi geel na e balie;
– Y evita contacto cu otro personanan door di mantene distancia y saluda sin duna man.
SETAR di su banda a aumenta limpieza di su Teleshopnan, specialmente e areanan publico y e balienan.
Na mes momento, SETAR ta conseha clientenan pa sigui e instruccionnan di DVG encuanto Social Distancing y limita bishita na nos Teleshopnan. SETAR tin varios opcion online pa clientenan di prepaid y tambe pa pago di cuenta di SETAR.
SETAR conforme e instruccionnan di Social Distancing ta trahando cu menos capacidad pa atende cu cliente. Nos ta pidi clientenan pa yama nos Contact Center solamente ora tin preguntanan urgente na e numbernan conoci of WhatsApp na 597-9999. Sigui nan riba nan pagina di Facebook pa asina keda al tanto di tur informacion. Hunto nos por stop e virus aki.
</doc>
<doc docid='diario_85' lang='pap' type='mono' source='http://www.diario.aw/2020/03/jr-autocenter-na-turibana-lo-desinfecta-tienda-awe/' term='covid-19'>
ORANJESTAD (AAN): Tabata Diaranson cu DVG a contact gerencia di JR Autocenter, pa informa cu un empleado di nan a test positivo pa Covid-19 despues di a regresa di Colombia.
For di e prome dia cu el a bay traha bek el a cuminza sinti malo y a bay cas mesun dia.
E pashent aki no ta traha den tienda, y tabatin minimo contacto cu cliente y empleadonan.  Conforme reglamentonan di DVG, awe Diahuebs nan lo bay desinfecta full e sucursal di JR Autocenter na Turibana.
Diabierna nan lo habri bek, y esaki ta aproba pa DVG.  No ta necesario pa cera e lugar pa semper ni bay den cuarentena.  A check cu tur otro empleado y nan tur ta bon di salud.
</doc>
<doc docid='diario_86' lang='pap' type='mono' source='http://www.diario.aw/2020/03/ningun-trahador-di-web-cu-tabata-den-cuarentena-a-haya-e-malesa/' term='covid-19'>
ORANJESTAD (AAN): Entrante awe Diahuebs nan por bay trabao bek!  Esey ta e bon noticia cu Diaranson merdia, Jurette Croes di Departamento di DVG a revela durante update di Gobierno.
E ta referi na e trahadornan di WEB Aruba NV cu a wordo poni den cuarentena dos siman pasa e momento cu a haya sa cu un turista cu a bin duna servicio di consultancy na e planta di awa y electricidad, a test positivo pa Covid-19.
Tabata Diabierna 13 di Maart 2020, cu Gobierno a revela cu e prome 2 caso di Coronavirus a wordo detecta positivamente na Aruba.  Uno di nan ta e turista di California, cu a bin cune.
E momento ey mesora Departamento di DVG a drenta den accion y a cuminza cu un contact-tracing pa check cu kende exactamente el a comunica su mes na e Hotel, cu cual taxi el a core, y tambe check cu cua trahador y hefe na WEB Aruba NV el a papia relaciona cu un Printer System nobo cu e compania a cumpra pa imprimi cobranzanan nobo.
Diferente hefe cu e turista aki a comunica cune, mesora a wordo manda pa bay sinta cuarentena na nan cas, y vigila nan salud.  Esaki claro a pone hopi hende bay den panico, pero en general e empleadonan di WEB Aruba NV a cumpli cu esaki cabalmente.
Segun Croes, durante e 14 dianan cu a pasa, e seccion di malesanan contagioso di DVG a monitor e trahadornan aki.  Nan no a haya ningun sintoma.
“Esey nifica cu entrante Diahuebs nan por ta bek na trabao,” e funcionario di DVG a indica.
Esaki ta un gran alivio y sigur trankilidad lo regresa bek cerca tur esnan di WEB Aruba NV.
</doc>
<doc docid='diario_87' lang='pap' type='mono' source='http://www.diario.aw/2020/03/mi-ta-pensa-cu-nos-hospital-ta-bon-prepara-pa-locual-posiblemente-por-ta-na-caminda/' term='covid-19'>
Babet Latour:
ORANJESTAD(AAN): Diaranzon durante e update riba Coronavirus di tur atardi, Babet Latour di asociacion di specialistanan di Horacio Oduber Hospital a hiba palabra.
Latour a indica cu e specialistanan di hospital tambe ta hopi ocupa pa guia e cuido na un bon manera, rond di e Covid-19.
“Nos no por haci tur cos nos so como docter y pesey nos ta haci esaki cu tur empleado di hospital y specialmente cu e enfermeronan”.
“E enfermeronan ta trahando hopi duro y ta flexible pa combati e crisis aki”.
“Den hospital nos a train seccionnan specialmente con pa atende cu pashentnan cu a test positivo pa Covid-19, pero tambe hendenan cu ta wordo sospecha di tin e virus”.
“Nos a train nos personal con pa na un manera safe pa nan mes atende cu pashentnan di Coronavirus, pero tambe na un manera safe pa otro pashentnan”.
“Pesey mi ta pensa cu nos hospital ta bon prepara pa locual posiblemente por ta na caminda”, segun Latour.
El a sigui bisa cu ta un periodo di tension no solamente pa e empleadonan di hospital, sino tambe pa hendenan na Aruba y hendenan rond mundo.
Segun Latour tin hopi cos nos tur sa caba di e virus, pero ainda tin un cantidad di cos cu nos no sa y esey ta trece un tension y preocupacion.
Sinembargo, e ta pensa cu nos tur mester djis mantene nos mes na e reglanan entre otro di social distancing y purba di keda trankil, nos lo vence e virus.
“Nos mester tin confianza den e hecho cu hopi hende ta trahando riba combatimento di Covid-19”, segun Latour.
</doc>
<doc docid='diario_88' lang='pap' type='mono' source='http://www.diario.aw/2020/03/coronavirus-a-dicidi-pa-entrada-y-gasto-di-aruba/' term='covid-19'>
Despues di un decada di presupuesto diferente na normal
*Supervision Hulandes y lucha pa autonomia a perde liderato
*Un siglo despues di Kabouter, virus ta rementa presupuesto
ORANJESTAD(AAN)–Cu hende no tin futuro den su man, ta bini dilanti atrobe. Pa comprende e les actual di bida, por biaha den tempo y bolbe na 1918 ora mundo tabata atende cu Prome Guera Mundial.
Hende tabata uza poder humano y hunga poderoso. Diripiente un griep a nace y a conkista mundo mientras militarnan tabata plama tur caminda pa lucha den e guera.
E virus a mata mas hende cu guera mes pasobra no tabata tin remedi ni vacuna. Na 1919 el a yega na su fin y a laga un mensahe pa mundo, cu a lubida cu semper por tin sorpresa.
Na 2009 Aruba a cera conoci cu e fenomeno di un presupuesto diferente na normal. Aruba tabata para na fin di un recesion mundial, cu a pone e isla introduci BBO, cu tabata tin e parti fastioso di acumula.
Na 2009 el a bira campaña politico cu a duna bon resultado y a corta BBO na mita. Entrada di Aruba na BBO a baha na mita, debe a cuminsa subi, gastonan a subi y Hulanda a bati na porta pa “tik op de vingers” y menasa cu e ta tuma medida.
Un tempo confuso a sigui, cu un refineria cu no a haya oportunidad di saca huma pero a disparce den huma.
Nicolas Maduro a subi trono na Venezuela y a destrui e situacion na e pais, loke a haci cu Aruba a keda sin turista Venezolano y mester a busca mas turista Mericano.
Presupuesto ya tabata diferente di normal, pasobra Hulanda a impone medida pa stop di gasta placa cu no tin. Pero…..
Na 2017 presupuesto nobo no a keda cla na ora. Hulanda tabata supervisa y a cuminsa scrap y coregi. E crecemento economico cu refineria mester a trece, a keda pega. Aruba tabata na rand di bankroet cu un debe nacional, cu sigur no tabata cuadra den un presupuesto normal.
Na 2018 pa por a biba cu e situacion cu tabata fuera di normal debi na caida di situacion financiero y economico, a introduci medida y a cuminsa traha riba futuro. Presupuesto di 2019 a subi mesa, pero e presupuesto cu e cambionan grandi mester a bini na 2020.
Hulanda a menasa kico lo pasa si no tuma medida pa presupuesto ta den balansa. Politica a bay halto na Aruba y e hecho cu mester tuma medida pa sigui dilanti, a bira atrobe herment politico.
Mientrastanto 2020 tabata sinta den sala di espera cu un pakete special, cu tabata tin e caracter tipico di e Griep Spaño, Kabouter, un siglo pasa.
Na 2020 no tabata Kabouter, pero COVID-19 cu a cana drenta. Un virus sumamente peligroso pa un mundo sin vacuna y remedi.
Dia 24 di Maart 2020 lo drenta historia como e dia cu un presupuesto diferente na normal a wordo trata den Parlamento.
Pa biba cu coronavirus nobo na 2020, cu lo mester tene cuenta cu turismo lo no ta pilar economico, mester di un suma di entre 1.2 y 1.35 Miljard Florin, cu ta mescos cu e suma di un presupuesto completo pa tene Aruba riba pia.
Aruba lo mester financia 1.65 Miljard.
E coronavirus nobo a crea un escenario historico pa e presupuesto 2020, cu tin un aspecto mas. Ningun hende tin siguridad kico ta bay pasa pasobra presupuesto mundial tambe por rementa.
Si nos analisa Kabouter, cu a dura mas cu un aña, kico nos por spera? Dificil pa bisa exactamente. Un cos ta sigur, cu decada 2009-2019 a wordo corona cu e coronavirus nobo, COVID-19 cu no ta permiti presupuesto normal pasobra mundo a perde control!
</doc>
<doc docid='diario_89' lang='pap' type='mono' source='http://www.diario.aw/2020/03/servicionan-di-azv-ta-sigui-digitalmente/' term='covid-19'>
ORANJESTAD (AAN): Siguiendo e recomendacionnan di Departamento di Salubridad Publico y actual situacion cu coronavirus (COVID-19), Organo Ehecutivo AZV ta informa tur su aseguradonan cu servicio di AZV ta sigui pero den forma digital. Inscripcion y prolongacion.
Pa inscripcion y prolongacion ta pidi e cliente pa email na: [email protected] Na e email adres [email protected] cada cliente por manda su peticion incluyendo e documentonan necesario manera un identificacion valido.
Pa inscripcion bo ta download e formulario di inscripcion for di nos website www.azv.aw Tambe ta haya informacion tocante cua dokternan tin luga awor aki.
Cuido Medico den Exterior
Pa informacion tocante peticionnan pendiente pa cuido medico den exterior of cuido medico den exterior por email na [email protected]
Otro informacion
Pa cualkier otro informacion of pregunta por yama 5279900 of por comunica cu AZV na e email [email protected] Gradicimento AZV ta gradici tur e dokternan di cas, tur e specialistanan, tur asistente di dokter, tur enfermero, tur praktijkondersteuners, tur para-medico y tur persona trahando den e sector di salud y cuido medico pa nan esfuerzonan extra den e situacion dificil aki. Laga nos cada un keda cas y hunto combati e coronavirus.
</doc>
<doc docid='diario_90' lang='pap' type='mono' source='http://www.diario.aw/2020/03/st-lucia-a-declara-estado-di-emergencia/' term='covid-19'>
ORANJESTAD (AAN): Gobierno di isla di St. Lucia a declara un Estado di Emergencia, relaciona cu e brote di Coronavirus.  Esaki a bin despues cu nan a registra e di 3 caso positivo di Covid-19 riba e isla.
Gobierno pesey riba Diamars a tene un reunion urgente pa asina tuma decision ki medida lo tuma pa atende cu e peligro di e virus.
Tambe a anuncia recien cu e dos Aeropuertonan di e isla lo wordo cera pa tur vuelo cu ta drenta, tanto comercial y priva.  Nan lo keda cera pa tur pasahero di awor te cu Diadomingo 5 di April.  Cargo aereo si ta permiti.
</doc>
<doc docid='diario_91' lang='pap' type='mono' source='http://www.diario.aw/2020/03/banco-na-puerto-rico-a-cera-20-di-su-sucursalnan/' term='covid-19'>
ORANJESTAD (AAN): Siman a start y un di e banconan na Puerto Rico, esta “Banco Popular” a bin haya sa cu un di nan empleadonan a sali positivo pa Coronavirus Covid-19.
Banco Popular a revela Diamars, cu un di nan empleadonan tin e virus, y pesey como medida di cautela, nan a sera e sucursal unda e tabata traha na centro comercial San Patricio Plaza na Guaynabo.
E banco a haya sa di e caso aki riba Diadomingo.  Y nan a dicidi pa como medida preventivo, a cera algun sucursal mas di e banco, esnan cu tin na Barrio Obrero y tambe esnan na Puerto Nuevo.  Esaki ta debi cu tin chens cu e empleadonan aki lo por tabatin contacto cu e empleado infecta.
E empleado di e Banco a cuminza sinti algun sintoma riba Diasabra 14 di Maart, y no a bay bek trabao for di e fecha ey.  E sucursal unda e ta trahando, a wordo cera desde 16 di Maart caba pa ‘motibonan operacional”.
Riba Diamars, Banco Popular a bisa cu nan lo bay cera 20% di e sucursalnan na Puerto Rico como medida preventivo.
</doc>
<doc docid='diario_92' lang='pap' type='mono' source='http://www.diario.aw/2020/03/belize-a-impone-un-estado-di-emergencia/' term='covid-19'>
ORANJESTAD (AAN): Siman a habri y e prome caso di Coronavirus a wordo registra na e pais Centro Americano di Belize.  Esey a pone cu mesora Gobierno a tuma accion.
Gobernador Sir Colville Young a declara un Estado di Emergencia debi na e brote di Coronavirus Covid-19.  Esaki ta impone medida pa tur hende na e pais cuminza practica distanciamento social.
Belize a prohibi entrada di tur pasahero na e pais, y tambe ta prohibi encuentro di mas di 10 hende den espacio publico of priva.
Un team di Docter procedente di Cuba lo bay ta yegando na Belize pa duna un man den tur e crisis aki.
</doc>
<doc docid='diario_93' lang='pap' type='mono' source='http://www.diario.aw/2020/03/no-a-raporta-casonan-positivo-diaranzon-merdia/' term='covid-19'>
Aruba:  Cinco caso nobo di Covid-19 riba Diamars
ORANJESTAD (AAN): Diamars anochi, Gobierno a revela cu testnan nobo a revela cu Aruba tin 5 caso nobo di Covid-19.  Esey nifica cu e anochi ey e cifra oficial na Aruba a bira cu tin 17 caso nobo.
Como cu Prome Ministro tabata ocupa cu Reunion di Parlamento, e biaha aki a toca na Ministro di Salud Dangui Oduber pa revela e cifra nobo.
Ministro Oduber a indica cu Departamento DVG tin un otro acercamento e momento aki.  Nan ta mas pro-activo y ta haciendo mas test compara cu antes, y e motibo tras di esaki ta cu nan kier identifica tur caso positivo, pa asina evita cu na momento cu tin un persona positivo y e mes no sa, e por cana rond y contagia hopi mas hende.
Ministro aki a subraya cu a cambia e ‘case definition’ pa hopi mas hende por bin haci test.  Esaki a pone cu awor ta cu ta haciendo mas test.  Ora cu Aruba a start cu test, nan tabata haci esey cu un promedio di 20 test pa dia.  Awor e promedio ta na 40 test pa dia.
17 CASO NOBO:
Te ainda, Gobierno a haci 250 caso cu a test negativo.  Tin 130 persona den cuarentena cu tabatin den contacto hopi cerca di un hende cu a sali positivo.
Tambe tin 756 persona den cuarentena cu a bin di exterior, y nan a ricibi instruccion pa bay den cuarentena.  E edad maximo di hendenan infecta ta 64 aña, y edad minimo ta 23 aña.  E promedio ta 41 aña.
Pues te Diamars anochi, Aruba tabatin 17 caso, 0 morto, y 1 recuperacion.
Ministro Oduber a bisa cu e 16 pashentnan cu ainda tin e virus no a haya e malesa pisa, tur tin sintoma mas bien ‘mild’.  Ningun mester a wordo interna na Hospital.
Gobierno ta tumando e acercamento aki hopi pro-activo pasobra kier test mas hopi hende posible, y asina ta evita cu e hendenan aki ta sigui contagia hopi mas hende den comunidad.
UPDATE DI DIARANZON MERDIA
Pa loke ta diaranzon merdia, Jurette Croes di Departamento di Salud a anuncia cu no tabata tin casonan nobo. Kiermen cu e cantidad a keda na 17.  El a agrega cu e casonan cu a test negativo tabata  250 y 267 persona a wordo getest.
E edad di e personanan contagia ta varia te cu awor entre 23 y 67.
Segun Croes,  ta trahando pro-activo pa haci mas test den busca di posibel casonan positivo.
</doc>
<doc docid='diario_94' lang='pap' type='mono' source='http://www.diario.aw/2020/03/tin-politico-hulandes-cu-mester-sina-cera-nan-boca/' term='covid-19'>
Na Hulanda nan ta keda ridiculo ora nan habri nan boca
*Ley no ta permiti nan habri nan boca den asunto local
*Den toque de queda y calamidad no por tin interes personal
ORANJESTAD(AAN)–Na e momentonan aki, Aruba ta wordo confronta cu un situacion di crisis, cu ta exigi tur ciudadano pa no mira nan propio interes pero pa mira bienestar di e pais y henter comunidad.
E politiconan cu Aruba a vota pa dirigi Aruba den eleccionnan cu un resultado cla, a dicidi di tuma medida cu mester a wordo tuma pa evita Arubianonan muri den e situacion provoca pa COVID-19.
Ta increibel cu den un situacion cu por bira asesino di hende, ainda tin persona cu ta sigui busca nan bienestar y kier haya esaki riba lomba di pueblo.
Ta tristo cu mientras Aruba a sacrifica hasta su economia pa scapa hende di morto, cu mester tuma nota con atrobe tin hende a bay yora cerca cierto politiconan Hulandes cu aparentemente no por alcansa e nivel cu politica ta exigi na nan mes pais.
Segun Statuut tin momento cu un politico Hulandes por mete den asunto di Aruba y awor aki sigur e momento no ta presente y ta abuso ta haci di Aruba y Arubianonan cu ta bira victima di algun figura cu mester busca luga pa sconde pa nan por ataca otro.
Mientras na Aruba democracia no trapa riba democracia y mientras na Aruba no actua contra e spirito di Statuut, ningun politico Hulandes ta bin habri nan boca na Aruba y sigur no figuranan cu na nan propio pais tin problema pa midi cu politiconan di taya.
Gobierno di Aruba no por permiti periodistanan subi caya pa un motibo simpel. Kico periodista ta bay busca riba caya sin actividad?
Acaso Aruba mester paga pa un cuerpo policial mas grandi pa por proteha periodistanan cu por traha nan trabou si nan tene na orario? E politiconan Hulandes kier sostene un situacion cu polis ta stop di vigila un cas cu ciudadanonan inocente cu ta wordo menasa pa criminal?
Statuut tin un contenido cla pa loke ta trata asunto cu politiconan Hulandes mester mete aden.
Mala fe ta bini dilanti ora na Hulanda ta paga boet pa no cana na e forma cu Gobierno di e pais ta impone pa asina evita mas morto na e pais. Awor un politico di Aruba por bay bisa gobierno Hulandes cu e no mag impone boet pa scapa bida di ciudadano?
Si politiconan Hulandes kier plataforma pa nan papia, nan mester tene nan mes na ley. Nan no por bin kibra ley di Gobierno di Aruba, cu pueblo a eligi pa dicidi kico na e momentonan aki ta miho pa Aruba.
Tin basta trabou pa traha na Hulanda na e momentonan aki y lo ta un bon idea pa e politiconan cu kier uza Aruba como trampolin pa nan interes  y di nan compinchinan cu ta sigui destrui imagen di Aruba na nan propio interes, cuminsa mira kico nan por haci cu Hulanda.
Lo ta bon pa nan stop di haci nan mes ridiculo den un situacion cu ta demostra na forma cla con ta bay contra bida di hende con tal cu por luci den scuridad.
</doc>
<doc docid='diario_95' lang='pap' type='mono' source='http://www.diario.aw/2020/03/rastro-di-coronavirus-a-keda-te-cu-17-dia-despues-cu-pasaheronan-a-bandona-barco-crusero/' term='covid-19'>
ORANJESTAD (AAN): Un informacion impactante cu a keda publica e siman aki, ta cu un team di experto a bin topa cu e realidad, cu e virus Covid-19 a keda bibo riba superficie abordo di e crusero Diamond Princess, no obstante cu e tin hopi tempo caba sin cu tin tripulacion contagia abordo.
E investigadornan a bin haya rastro di Coronavirus riba superficie di e cambernan riba e barco, hasta 17 dia despues cu e pasaheronan a baha bek di dje.
E analisis a wordo haci riba e pasaheronan contagia abordo di Diamond Princess, tanto cambernan di e pasaheronan cu a mustra sintoma como tambe esnan cu no a mustra di tin sintoma.
Esaki ta poni den un estudio y relata den un informe semanal di CDC.  Nan a haci e estudio aki den cambernan cu no a wordo limpia.
E barco crusero opera pa Princess Cruises, a registra mas di 700 caso di Coronavirus.  E barco a wordo poni den cuarentena pa algun tempo dilanti costa di Yokohama (Japon), y e momento ey e tabata esun cu e brote mas grandi, excepto China.
Un analisis anterior y publica pa New England Journal of Medicine a detecta cu e virus aki ta keda bibo riba plastico y stainless steel pa hasta 3 dia, aunke e nivelnan ta cay drasticamente cu tempo.  E ta hopi instabil riba koper, unda no a haya ningun virus bibo despues di 4 ora.  Riba carton ya despues di 24 ora no tin virus bibo mas.
</doc>
<doc docid='diario_96' lang='pap' type='mono' source='http://www.diario.aw/2020/03/gremionan-comercial-no-ta-di-acuerdo-cu-plan-di-estimulo-den-presupuesto-2020/' term='covid-19'>
ORANJESTAD (AAN): ATIA hunto cu AHATA, CUA, K.V.K., A.C.B.A., A.T.S.A y W.A.B. a manda un carta cu gremionan a manda pa Minister President y  Minister di Finanzas/Economia y Cultura  como reaccion riba e nota van wijzging riba begroting 2020 na unda nan ta expresa cu nan a ricibi e “Nota van Wijziging” (NvW) relaciona cu presupuesto 2020.
Despues di studia e NvW, nan ta haya cu e decisionnan tuma den reaccion na e crisis di coronavirus COVID-19 ta insuficiente pa mantene mayor cantidad posible di compania y empleadonan posible den futuro cercano.
Nan a indica cu ta esencial cu e decisionnan tuma awo permiti pa Aruba recupera mas rapido cu ta posible despues cu e crisis disminui, manera ta tumando lugar den varios otro pais. E plan actualmente presenta pa gobierno ta inaceptable y ta pone e posibilidad di un recuperacion den un peligro severo.
Segun S&P Global, Aruba ta wordo considera e pais number 1 di mundo economicamente mas vulnerable pa crisis COVID-19. Nos gobierno mester tene na cuenta cu comercio ta crea actividad economico y ta e unico fuente di entrada di e pais.
Den momentonan aki ta imperativo pa establece solucionnan pa atrae inversion y actividad economico den comunidad lo mas rapido posible. Cu e actividad aki, lo tin mas empleo pa pueblo.
</doc>
<doc docid='diario_97' lang='pap' type='mono' source='http://www.diario.aw/2020/03/fraccion-di-mep-no-lo-sostene-mocion-populista/' term='covid-19'>
Parlamentario Rocco Tjon:
ORANJESTAD (AAN): Ayera a trata presupuesto di pais Aruba y e presupuesto di pais Aruba no a scapa di e virus. Ora nos wak cifranan di SVB y DRH por ehempel, ta papia di un perdida di 21 mil cupo di trabou directamente relaciona na turismo, 2 mil cupo di trabou parcialmente relaciona na turismo y dos mil cupo di trabou indirectamente relaciona na turismo. Alrededor di 25 mil cupo di trabou ta traduci den un perdida di 64 miyon florin pa luna na salario. Esaki excluyendo tipnan cu e trahadornan aki ta ricibi y nan beneficionan secundario di trabou. E impacto ta sumamente grandi y p’esey no tin lugar pa mocionnan populista.
RAPPORT DI STANDARD & POORS
Cu e impacto ta bay ta grandi pa Aruba nos sa. Si nos wak por ehempel e prome rapport cu Standard & Poor’s a emiti riba 17 di maart, specificamente riba cua paisnan ta mas vulnerable pa loke ta e impacto di COVID-19 riba turismo, bo por wak cu nan ta menciona cu e isla cu lo wordo afecta mas fuerte ta Aruba. Nos GDP ta esun cu lo wordo afecta mas y segun e diferente “stress scenarios” nos ta e pais caribense mas vulnerable.
MOCION POPULISTA
Ta premira cu entrada di Gobierno lo baha cu 627 miyon florin y entrada relata na turismo lo baha cu 80%. Pues awe no ta momento pa haci politica populista. E medidanan di emergencia pa mitiga e situacion cu esunnan cu a perde nan entrada y empresanan a haya nan mes aden ta rekeri 1.3 biyon florin. E mocion di POR pa corta solamente 1000 florin pa un periodo di 3 luna no lo yuda pa remedia e situacion. Bo ta papia di un contribucion di 0.00023076%. No ta e momento pa hunga politica cu dolor di e 25 mil famianan cu a perde trabou.
PROCESO
Otro luna Gobierno lo presenta e tercer fase cual ta ensera e pasonan structural cu mester wordo tuma pa nos yega bek na e realidad prome cu e crisis. Y nos fraccion ta dispuesto pa entrega mucho mas cu simplemente 1000 florin pa 3 luna, cual ta fingi un ayudo superficial. Mas bien nos lo ta solidario pa entrega algo mucho mas significativo na bienestar di nos pueblo.
PA CONCLUI
Ta sumamente importante pa existencia di nos comunidad pa nos uni. Nos tur mester aporta, no solamente den finanzas, sino tambe den cordialidad, hermandad y convivencia di un pa otro. Y p’esey nos ta haci un apelacion fuerte na pueblo pa carga e responsabilidad colectivo y individual. Union combina cu Actitud y actuacion civico ta loke ta necesario pa nos por combati y vence e virus aki.
</doc>
<doc docid='diario_98' lang='pap' type='mono' source='http://www.diario.aw/2020/03/con-por-ta-posibel-cu-ta-haci-misa-di-entiero-pa-un-y-no-pa-otro/' term='covid-19'>
A sali den prensa online e anuncio di entiero di Pastor Villamora, Paz na su restonan. Loke a cay di sorpresa ta e invitacion pa asisti na misa imaculata na Santa Cruz unda e morto ta reposa y acto di entiero ta tuma lugar.
Esaki ta un sorpresa pasobra tur otro entiero ta ser bisa cu no ta haci misa, cu ta 10 hende so por asisti y cu pastornan a keda prohibi pa haci un simpel respons pa famianan den nan dolor.
Recien obispado mes a saca un decreto cu varios medida y si mi no ta hera cu no lo tin ni servicio di misa mas. Tur bou di capa di e crisis causa pa e virus Covid-19.
Ta con por ta posibel e ora cu den e caso aki si ta permiti misa, lo tene ceremonia y ta invita publico? Acaso e articulo 3 y 4 di e AB. 2020 no. 38 no ta conta pa clero? Con Obispado cu ya pa algun tempo ta prohibi tur sorto di sirbishi, awor si ta lubida tur esey?
Ley mester ta igual pa un y tur toch? Ken por aclarea esaki? Ta un fout di publicacion e ta? Of ta midi cu dos midi?
Judy M.C. Boekhoudt
</doc>
<doc docid='diario_99' lang='pap' type='mono' source='http://www.diario.aw/2020/03/tur-bar-y-restaurant-por-ta-habri-solamente-pa-take-away-delivery-y-drive-thru-y-mester-ta-cera-pa-8-pm/' term='covid-19'>
Entrante 24 di Maart:
ORANJESTAD (AAN):  Entrante ayera diamars 24 di maart, den cuadro di e crisis di Coronavirus, Prome Minister Evelyn Wever – Croes a anuncia un medida nobo relaciona cu restaurant y otro establecimento.
El a bisa cu mirando cu COVID-19 ta plamando den comunidad, for di diamars 24 di Maart ta cera tur bar y restaurant na Aruba. E restaurantnan por ta habri solamente pa ‘take away’, ‘delivery’ y ‘drive thru’ den dia y mester cera 8 pm.
Bar y restaurantnan por ta habri solamente pa  ‘take away’, ‘delivery’ y ‘drive thru’ di mainta, pero 8or di anochi tur mester ta cera.
E otro anuncio ta cu e orario di ciere pa tur establecimento ta bira 8 pm. Ta conta pa e pomp di gasolin cu por a keda habri te 9 pm. Asian tur trahador ta haya oportunidad pa yega nan cas prome cu e toque de queda, Premier Wever- Croes a remarca.
Toque de queda ta keda efectivo entre 9 pm y 6 am, cu excepcion di botica na warda y emergencia di hospital. Esey ta e unico excepcionnan cu tin riba e toque de queda, a agrega.
</doc>
<doc docid='diario_100' lang='pap' type='mono' source='http://www.diario.aw/2020/03/secreto-medico-y-di-gobierno-ta-sagrado/' term='covid-19'>
COVID-19 no ta unico malesa peligroso y contagioso
*Pashent di malesa tin deber informa su circulo di malesa
*Dokter, gobierno, personal ta bay prizon si nan papia
ORANJESTAD(AAN)–For di Januari cu e coronavirus nobo a presenta su mes, DIARIO a informa Aruba riba tur peliger cu por a spera den tur sector. DIARIO no a sconde e gravedad di loke despues a bira COVID-19 y e menasa cu e tabata pa mundo.
E base di periodismo y e papel di periodismo segun principionan di democracia, a exigi di DIARIO pa informa pueblo na un forma responsabel, sin crea susto, sin crea panico pero presentando advertencia serio pa tur hende por carga nan responsabilidad propio y enfrente otro hende.
Den nos sistema di ley, ningun profesion ta riba loke ta hancra den nos sistema legal pa proteha e ciudadano y comunidad.
Secreto profesional pa carga tareanan di responsabilidad den comunidad, ta mara na ley, cu tin bienestar di e comunidad como unico ley y guia.
Tur profesional cu pa eherce nan trabou mester atende cu informacion confidencial di hende, ta mara na e regla (ley) cu hamas informacion confidencial por wordo uza pa saca beneficio na cualkier forma.
Pa un profesional, un persona cu e base di preparacion necesario pa haci su trabou, por cuminsa traha riba su tereno, e mester ta compromete na e base confidencial den su trabou. Esaki ta conta den un linea general pa tur trahado y hasta doño di empresa, cu pa ley hamas por haci uzo di informacion confidencial.
Den e situacion actual Aruba mester di e sentido di responsabilidad cu mester ta mas grandi cu e buskeda di probecho personal.
Ningun dokter, ningun miembro di task force, ningun persona di sector medico of di gobierno, pa ley por bisa publico kende a wordo infecta. Tanto profesionalnan manera personal di cuido medico, abogacia, administrado, por bay den publicidad cu secreto cu no ta di nan.
Un persona cu wordo informa cu e tin un malesa peligroso, tin e deber di anuncia esaki na su circulo directo. E coronavirus nobo no por kibra ley ni regla y tur cu ta kere cu esaki ta e caso, ta trata na destrui e orden di ley.
Pa ley un persona ta responsabel pa su mes, pa su comunidad, pa tur hende cu e por perhudica. Un persona cu a ricibi informacion cu e tin un malesa manera COVID-19,  AIDS, sarampi, cacheton y tur otro enfermedad contagioso, tin e deber di informa tur persona cu e por infecta.
E mester tuma tur medida pa evita cu otro ta wordo contagia.
Sector di cuido medico y di gobierno ta hura pa nunca nan saca e tipo di informacion aki, cu ta keda na e pashent pa entrega na publico.
Cualkier otro profesion cu tambe trata di haci uzo di informacion confidencial, tambe ta wordo persigui y castiga.
Actualmente Aruba mester di cooperacion di tur hende, pa e bandona e zona peligroso cu el a cay aden hunto cu henter mundo. Aruba a wordo pone na haltura y medidanan a wordo tuma pa un pueblo cu a wordo bon informa, cuida su mes.
Sinembargo, enfermedad por bati na tur porta. Pero hamas mester ta gobierno of otro instancia cu ta divulga secreto di un enfermo.
Cuido medico ta atende cu e parti mas importante di hende, cu mester wordo respeta a base di leynan cu ta basa riba e bienestar, e dignidad y e luga central di hende cu segun constitucion tin derecho y deber enfrente su pais y ciudadanonan.
</doc>
<doc docid='diario_101' lang='pap' type='mono' source='http://www.diario.aw/2020/03/un-tempestad-grandi-ta-yegando-aruba-y-parlamento-tin-di-actua-rapido-pa-ta-prepara/' term='covid-19'>
Tin mester di 1.300 miyon Florin pa salba e isla
ORANJESTAD (AAN): Diamars mainta a tuma lugar den Parlamento di Aruba, e reunion pa e proyecto di ley pa aproba e presupuestonan di Ministerionan di Gobierno pa 2020, y tambe modifica e ordenanza pa inclui un prestamo di 1.300 miyon Florin (1.300.000.000,= Florin) pa salba Aruba di e crisis di Coronavirus.
E placa aki ta pa reduci e impacto cu e crisis lo benta riba schouder di Gobierno, y cu tin di yuda e isla keda cu su cabez riba awa di awor te cu fin di December 2020.
Algo cu tabata notable ta cu na comienzo di reunion, Presidente di Staten Ady Thijsen a revela cu e reunion no ta uno manera esnan di pasado.  E reunion publico di Staten semper tin di cumpli cu cierto ley y reglamento di ordo.  Pero debi na e Estado di Emergencia aki, Staten a haye obliga di sigui cu e reunion y lagando un banda articulo 26 y 27, a base di articulo 83 di reglamento di ordo.
REUNION DEN SALA BASHI:
Esaki ta mustra cu normal mester tin quorum den reunion, esta 11 of mas Parlamentario presente den sala.  Pero e biaha aki no a hacie, a base di e hecho cu kier proteha nan mes segun e reglanan cu DVG mes a duna, relaciona cu Social Distance.
Tur 21 Parlamentarionan a palabra cu lo bay mantene si loke Constitucion ta duna, esta cu bo mester tin e mayoria pa ora cu ta ‘ter vergadering’.  Y Diamars nan tabata ‘ter vergadering’, pasobra e Parlamentarionan cu no ta den Sala, tabata ta den nan oficina na Parlamento.
E Parlamentario cu kier hiba palabra lo drenta sala, haya 20 minuut maximo, y asina uno-pa-uno nan ta drenta e sala y bay bek na su oficina.
FOR DI SURPLUS PA CRISIS:
E mainta a cuminza cu Prome Ministro Evelyn Wever-Croes dunando discurso, a mustra cu e crisis inespera aki a cambia henter e panorama di Presupuesto 2020 manera cu el a wordo entrega na prome instante.
Den un luna di tempo, mundo a cambia full diferente.  Un luna pasa Gobierno tabata contento y bayendo rumbo pa un surplus financiero, pensando riba economianan nobo pa e isla, y mas.  Pero e crisis sin precedente di Coronavirus a cambia mundo di pais y di presupuesto.
Premier Wever-Croes ta hasta sinti, cu e crisis aki na Aruba lo bay hasta cambia e forma di bida, e forma di famianan ta trata otro, cambia e forma cu bo ta saluda otro, con ta bay gana nos pan den futuro.
Te cu Dialuna atardi, Aruba tabatin 833 persona den cuarentena.  Di e grupo di 833 persona aki, como 88 persona den cuarentena (como 10%) ta hende cu tabatin directamente un contacto cu pashentnan cu a haya positivamente e virus Covid-19.
Di e 833 persona den cuarentena, como 745 persona ta hendenan cu a bin den exterior y a wordo poni den cuarentena.
Premier Wever-Croes a bisa cu unavez cu e presupuesto pasa, mesora Gobierno por cuminza busca prestamo y cu esaki cuminza reconstrui e pais den forma di estimulo y mas.
E lider di Aruba a indica cu e ta mira dilanti un tempestad grandi ta acercando.  “E ta uno cu no a ni cuminza ainda,” Wever-Croes a bisa.  “Ainda e peor mester yega.”
Pero despues di tempestad, solo ta sali bek y hunto nos lo reconstrui nos pais.
</doc>
<doc docid='diario_102' lang='pap' type='mono' source='http://www.diario.aw/2020/03/partido-por-como-parti-di-coalicion-ta-apoya-y-sostene-decisionnan-di-gabinete-wever-croes/' term='covid-19'>
ORANJESTAD (AAN): Miembronan di partido POR ta sostene y apoya e decisionnan tuma door di Gabinete Wever-Croes na e momentonan dificil aki.
Ta trata di decisionnan hopi dificil pa tuma, decisionnan cu ta afecta desaroyo di nos isla, pero cu ta ser tuma pa salvaguardia salud di nos poblacion.
Pa prome biaha nos isla ta den un ‘lock down’, ningun hende por drenta Aruba, pero ta danki na e medida extremo aki nos por bisa cu por contene mas tanto posibel e contagio di Covid-19 entre nos poblacion.
A pidi pa mantene distancia social y pa keda mas tanto posibel cas, otro paso extremo, mas ainda teniendo na cuenta e caracter social di nos hendenan. Pero un biaha mas, ta necesario pa por evita e contagio.
Ciere di tur negoshi pa 8or di anochi no ta algo facil y sigur ta afecta mas ainda e situacion economico-financiero cu nos pais ta pasando aden debi na e ‘lock down’. Pero ta algo necesario.
‘Toque de queda’, algo cu Aruba no a pasa aden pa decadanan, pero otro medida pa controla e situacion.
Tur e medidanan aki banda di e cuarentena pa esnan cu a drenta nos isla prome cu e ‘lock down’ ta dificil, pero na mes momento importante y cu ta demostra un liderasgo admirable unda ta e interes y meta primordial ta e salud di nos habitantenan. E medidanan aki ta conta tambe cu sosten di gremionan na Aruba, cu tambe a pone salud di nos hendenan na prome luga.
Ta mas cu logico cu e pasonan aki tin efecto riba nos famianan, tin di nan a perde trabou, otronan a of lo por bay atras den nan entrada y pa yuda den e situacion dificil aki, Gobierno a pone un fondo di emergencia disponibel, pa na cierto manera por Brinda un poco ayudo financiero na esnan cu ta wordo afecta.
Tambe a conta cu cooperacion di instancianan bancario, FCCA, Volkskrediet Bank y companianan di utilidad cu lo brinda un alivio na tur esnan cu tin mester di dje den e proximo lunanan.
Miembronan di partido kier duna danki na sector publico, KPA, brandweer, DVG, docentenan, transporte publico, esnan encarga cu maneho di desperdicio, na provedornan di comestibel, empleadonan di supermercado, werksters, boticarionan, dokternan, paramediconan, enfermeronan, empleadonan di laboratorio y na tur otro persona cu di un forma of otro ta contribuyendo na e miho porvenir di nos pueblo.
POR como parti di coalicion ta gradici gobierno y tur instancia publico y priva cu a uni pa yuda tur esnan cu tin mester den e temponan dificil aki y ta aplaudi e union cu ta sobresali pa cuida salud di nos poblacion.
Finalisando, miembronan di POR ta pidi tur habitante di Aruba pa nan tambe compronde e gravedad di e situacion y cumpli cu e decisionnan tuma, unda distanciamento social y keda cas ta primordial. “Hunto nos por logra combati e Coronavirus na Aruba”
</doc>
<doc docid='diario_103' lang='pap' type='mono' source='http://www.diario.aw/2020/03/grenada-a-haya-su-prome-caso-di-coronavirus/' term='covid-19'>
ORANJESTAD (AAN): E isla di Grenada a caba di registra su prome caso di Coronavirus Covid-19.  Esaki a wordo anuncia Diadomingo durante un conferencia di prensa teni pa Ministro di Salud.
E persona infecta ta un ser femenino, kende tabata mustra di tin sintomanan mediano.  Awor el a ser poni den isolacion.
Segun Ministerio di Salud, e muher aki a yega Grenada dia 16 di Maart riba un vuelo for di Merca.
E isla di Grenada ta situa como 140 kilometer panort di Trinidad.  E tabata un di e poco islanan den Caribe cu a yega 2/3 parti di luna di Maart sin ningun caso registra di Covid-19.
</doc>
<doc docid='diario_104' lang='pap' type='mono' source='http://www.diario.aw/2020/03/turks-and-caicos-a-haya-nan-prome-caso-di-coronavirus/' term='covid-19'>
ORANJESTAD (AAN): E islanan di Turks and Caicos den Caribe, a registra nan prome caso positivo di Coronavirus Covid-19.
Esaki a wordo revela Dialuna door di Prome Ministro Sharlene Cartwright-Robinson.
El a bisa cu e islanan a bin ta preparando pa e virus, y cu nan a introduci medida pa reduci riesgonan.
Habitantenan di e isla a wordo pidi pa sigui consehonan di salud, particularmente pa nan keda constant pa percura pa nan higiena di man y mantene social distancing.  Gobierno di e islanan ta preparando caba pa reunion urgente pa delibera riba e siguiente pasonan.
El a pidi pa tur hende mantene calmo, sigui e consehonan di salud, y asina tur por maneha e experiencia aki den e mihor forma.
</doc>
<doc docid='diario_105' lang='pap' type='mono' source='http://www.diario.aw/2020/03/sindicato-topa-ta-hopi-preocupa-pa-cu-e-situacion-di-nan-miembronan/' term='covid-19'>
ORANJESTAD (AAN): Analisando e ultimo desaroyonan di e situacion na nos pais y tambe mundialmente encuanto e COVID-19 / CORONAVIRUS, nos di sindicato TOPA ta hopi preocupa pa cu e situacion cu ya ta un pandemia.
Gobierno conhuntamente cu su equipo ta analisando e situacion diariamente y ta tumando diferente medidanan pa preveni cu lo e por bira un brote masivo.
Sindicato TOPA ta hopi preocupa pa nos miembronan, nan famia y tambe henter comunidad. Sindicato TOPA ta trahando hopi responsabel, pa e motibo aki tambe nos ta informa nos miembronan cu nos oficina lo sigui sera te cu dia 31 di maart 2020 dependiendo con e situacion ta sigui desaroya. Esnan cu mester sigui cu nan labornan cuida curpa y cu Dios proteha boso.
Oficina di sindicato TOPA lo ta disponibel riba e siguiente email y numbernan di telefoon: Vilma Theijsen; [email protected]; cel: 5930594,  Glenda Hernandez; 5685665 y tambe riba email di di [email protected]  Si acaso tin cualkier cambio nan lo informa boso di antemano.
</doc>
<doc docid='diario_106' lang='pap' type='mono' source='http://www.diario.aw/2020/03/fundacionnan-ta-lansa-linea-di-telefoon-pa-grandinan/' term='covid-19'>
ORANJESTAD (AAN): Siman pasa, varios fundacion a bini hunto pa papia con lo bay enfrenta e temporada di alerta y cuarentena aki y cu su consecuencianan.
Fundacionnan e.o Club Kibrahacha, Fundacion Movimiento ta Bida, OPPA, Koningin Wilhelmina Kankerfonds, Fundacion Diabetes, Wit Gele Kruis, Heart Centered Leadership Foundation, Centro Quivit y Fundacion pa nos Comunidad a uni.
E reunion tabata un iniciativa di CEDE Aruba. A papia tocante diferente necesidad di gruponan vulnerable durante e situacion di COVID-19. E organisacionnan a uni forsa pa cuminsa cu un servicio nobo pa nos grandinan: un linea di telefon gratis.
E Ultimo desaroyonan pa cu e Coronavirus a hasi cu mester a stop tur actividad social pa nos grandinan. Esaki tin un impacto pa nos grandinan cu awor ta wordo limita pa socialisa cu otro.
P’esey e grupo di fundacion ta introduci un linea di telefoon gratis na unda nos grandinan por yama. Nos grandinan por yama pa un conversacion, pero sigur tambe pa tur pregunta of informacion.  Club Kibrahacha ta encarga pa coordina e projecto aki.
E linea di telefoon ta: 280-0505
Por yama e linea di contacto pa nos grandinan durante dia  for di 8or di mainta pa 12or di merdia y atardi for di 4or pa 8or di anochi. E linea ta completamente gratis.
Nos mensahe pa nos grandinan ta: ‘BO NO TA BO SO, NOS TEY PA SCUCHABO’.
Cu e linea di telefoon aki a crea oportunidad pa scucha y combersa cu nos grandinan. Asina tambe nos ta keda den contacto cu nan y alavez haya sa kico ta biba cerca nan den e situacion actual. E fundacionnan kier evita cu nos grandinan ta keda isola.
E linea di telefoon ta wordo maneha pa un grupo di boluntario di diferente fundacion. Diasabra ultimo a cuminsa cu 15 boluntario cu ta atende e yamadanan.
Dentro di poco nos ta bay amplia e grupo aki pa asina nos por atende tur yamada cu nos ta ricibi.
Si tin hende den comunidad cu kier yuda cu esaki, por tuma contacto directo cu Club Kibrahacha na Tel: 582-8159. Tambe por registra como boluntario ariba e website ORG.AW.
</doc>
<doc docid='diario_107' lang='pap' type='mono' source='http://www.diario.aw/2020/03/prome-minister-preocupa-cu-tin-contagio-local-di-coronavirus-2/' term='covid-19'>
ORANJESTAD (AAN): Diadomingo anochi, Prome Minister Evelyn Wever Croes a confirma e di 9 caso di Coronavirus na Aruba.
Ta trata di un caso di un persona local. Mescos cu e caso cu a wordo anuncia diasabra.
Te cu aworaki tin 9 caso. Tur persona ta bon di salud incluso e pashent number un cu a bay Merca bek.
E dos casonan nobo ta casonan local y no importa. Tin 9 caso. 2 caso ta turista di cual un a bay Merca bek caba. Tin 7 persona local  cu a test positivo. 5 di nan ta hendenan cu a bay exterior (un New York y otro Miami) y 2 a wordo contagia localmente.
Ta bon pa enfatiza cu un di e casonan nobo (anuncia diasabra) un ta un caso di un persona local cu a contagia door di un persona local tambe cu a bin di exterior. Kiermen, el a contagia na Aruba. No ta un caso importa.
E otro caso anuncia diadomingo ta un caso di un local cu a haya Coronavirus aki Aruba. No ta conoci ainda di unda e por a haya e virus. E persona no a viaha recientemente. Mas informacion relaciona cu esaki lo bin dilanti.
E mandatario a bisa cu ta importante para keto na e hecho cu a cuminsa pega cu COVID-19 aki na Aruba. Esey ta algo cu tin cu vigila hopi di cerca.
</doc>
<doc docid='diario_108' lang='pap' type='mono' source='http://www.diario.aw/2020/03/svb-ta-cubri-salario-di-esnan-cu-ta-poni-den-cuarentena/' term='covid-19'>
ORANJESTAD (AAN): Ademas di e decision di SVb pa cambia nan sistema di meld AO, y tambe e hecho cu nan lo no atende ningun asegurado personal mas pa control medico, Dr. Mayron Genser a revela un detaye cu kizas hopi hende no a cay ariba.
El a bisa cu SVb ta cubri e salario di tur hende cu a wordo poni riba cuarentena.
Segun Dr. Genser di SVb, den Prive Sector ora cu nan meld den cuarentena, SVb ta cubri e dianan aki pa e persona den sector priva si acaso nan a worde informa door di DVG cu nan ta keda cas.
Ora cu DVG ponebo den cuarentena, nan lo haya carta cu nomber y adres cu nan ta obliga na keda den cuarentena y ta keda na e adres ey.  Ora cu SVb haya e informacion aki, nan lo cubri e dianan aki.  Pero abo cu ta den cuarentena, bo tin di corda cu mester “yama notifica” pa esaki na mesun number, y proba cu bo ta den cuarentena.
Den sector publico, e ambtenaar no mester meld AO pasobra e dienst tin di regla su dianan via BVD.  SVb lo dune cantidad di dia cu e mester keda cas, y importante pa sa cu e asegurado no mester bin controla.  SVB ta hacie algun pregunta y ta dune indicacion kico pa haci despues.  Ora cu e dianan di AO aki pasa, e asegurado ta djis bay traha bek.   Pues no mester informa cu e ta traha back.
Sinembargo si e dia pa bay traha back e persona ta sinti cu e ta malo ainda, e ora ta meld na 527-2782 pa bisa cu e no ta bon, y e ora nan lo dune mas instruccion pa sigui e ora.
Tur asegurado di Covid-19 mester yama mesun number tambe.  Corda cu e number ey ta unico forma pa notifica AO.  Pues no ta funciona mas via Online ni e portal di overheid.
</doc>
<doc docid='diario_109' lang='pap' type='mono' source='http://www.diario.aw/2020/03/dia-internacional-di-awa/' term='covid-19'>
Dia Internacional di Awa:
Ban enfoca riba nos responsabilidad, seguridad y solidaridad
ORANJESTAD (AAN) – En conexion cu e pandemia mundial di e Corona Virus COVID-19, Directie Natuur en Milieu (DNM) kier a conscientica comunidad tocante e importancia di awa.
Tur hende mester evita contagio cu e virus door di laba man frecuentemente cu awa y habon pa 20 seconde. P’esey den cuadro di Dia Internacional di Awa cu a celebra riba 22 di maart, DNM ta pidi pa pone atencion riba uzo di awa como parti esencial di labamento di man.
Gobierno di Aruba, tur instancia y nos comunidad en general mester sigui e instruccion oficial  y guia di Organisacion Mundial di Salud (World Health Organization –WHO). E organisacionnan internacional y local ta urgi pa laba man bon pa asina evita cu ta transmiti e virus. Pero no ta tur hende tin facilidad pa laba man cu awa manera indica pa Organisacion Mundial di Salud (World Health Organization-WHO).
Hecho ta cu mundialmente tres biyon di hende no tin acceso na e facilidadnan basico pa laba man na cas. Haciendo awa accesibel pa cas di hende ta yuda reduci infeccion, mortalidad y ta avansa realisacion di e metanan di desaroyo sostenibel (SDGs).
Nos ta fortuna cu aki na Aruba tur cas tin conexion di awa ariba e sistema di WEB y ta dispone di awa potabel. Ta solamente algun cas cu pa un of otro motibo financiero of personal no tabata tin servicio di awa y otronan cu pa motibo di a comete acto ilegal no tin conexion.
Nacionnan Uni, paisnan miembro, como tambe Aruba a cancela tur actividad na unda hende ta aglomera pa evita un epidemia.
P’esey awe  ta refleha riba e importancia di awa y con nos  mester ta responsabel. Hunto nos tin un rol di keda safe den e temporada di crisis aki. #safehands #safehandschallenge. Feliz dia Internacional di awa 2020.
E video di Departamento di Salud Publico DVG ta mustra con pa laba man cu awa y habon na e forma corecto: https://www.facebook.com/desparuba/videos/219662872487771/
</doc>
<doc docid='diario_110' lang='pap' type='mono' source='http://www.diario.aw/2020/03/dvg-pensando-riba-un-sistema-pa-comunidad-raporta-esnan-riba-cuarentena/' term='covid-19'>
ORANJESTAD (AAN): Riba Dialuna un monton di informe a circula riba social media, y cu envez di ta suministra informacion concreto, mas bien ta sembra panico.
Relatonan cu cierto negoshi a wordo cera, un sucursal di banco a keda cera, y mas detaye.
Hecho ta cu na Aruba, aworaki tin 8 persona cu a wordo constata positivo pa Coronavirus Covid-19.  Tur ta traha na diferente lugar.
Segun Jurette Croes di DVG, ora cu Departamento di Salud Publico wordo avisa di un lugar positivo, mesora e compania (dunador di trabao) ta wordo informa y esaki ta ser haci pa yuda start cu contact-tracing di tur hende cu tabata rond di e persona infecta.
Esey ta loke por nota cu a socede na Aeropuerto.  Y tambe awor algo similar a pasa na un sucursal di Banco na Noord unda un trahador tabata apenas un rato chikito na e lugar despues di a regresa di exterior.  Toch mirando cu su bishita tabata breve, a dicidi na cera e sucursal toch pa limpieza y debi na e hecho cu Hotelnan ta cera y trafico di cliente a bira menos eynan.
Hopi hende den pueblo a expresa na diferente ocasion cu nan kier pa autoridad divulga a lo menos di ki bario e hendenan infecta ta.  Pero esaki ta algo cu DVG lo no haci nunca, debi cu esaki ta cay bao di privacidad di pashent.
Loke cu DVG si ta trahando riba dje, ta pa busca forma pa implementa un sistema unda comunidad por informa pueblo di hende cu mester sa cu nan ta riba cuarentena y cu ta cumpli pero toch ta bay riba caya.
Hecho ta cu ora un persona haya notificacion cu oficialmente e ta obliga na bay den cuarentena, e ta ricibi tur informacion necesario, y esaki ta ser duna na e famia tambe.  DVG ta keda purba keda den contacto pa monitor e pashent y su famia.  Pero esaki no ta socede 24/7 pa mira si e persona a core sali riba caya.
Abo como ciudadano riba cuarentena, mester tin e decencia y deber civico pa cumpli cune.  Evita cu kizas bo ta plama e virus cu bo propio famia y amigonan!
Salud Publico ta pidi pueblo pa evita social contact, no bay unda tin hopi persona presente.  No plame!
</doc>
<doc docid='diario_111' lang='pap' type='mono' source='http://www.diario.aw/2020/03/isolacion-of-cuarentena/' term='covid-19'>
Kico ta e diferencia?
Isolacion
Isolacion ta ora un persona ta malo. E por wordo isola pa preveni cu e ta contagia otro personanan, cu e ta bin den contacto cu n’e.
Cuarentena
Ora un persona no ta malo, pero porta cu e por bay bira malo, e persona aki por wordo poni den cuarentena te ora cu ta sigur cu e persona aki no ta contagia y/of ta malo. Pa e COVID-19 e recomendacion di e temporada di cuarentena ta 14 dia.
Abo ta isolando bo mes door di e risico halto di por tabata exponi na novel Coronavirus – COVID -19? E accionnan aki lo yuda proteha otro hende paden y pafo di bo cas di contrae e virus.
Kico kiermen isola bo mes ?
Preveni plama e infeccion
Pa esnan cu tin sintomanan di infeccion:
Pa tur persona cu ta den auto isolacion:
Saca for di website: DVG.
</doc>
<doc docid='diario_112' lang='pap' type='mono' source='http://www.diario.aw/2020/03/dvg-ta-mustra-cu-esnan-den-cuarentena-tin-nada-di-haci-riba-caya/' term='covid-19'>
Bo no por bay ni Botica!
ORANJESTAD (AAN): Diadomingo anochi, oficialmente a raporta cu Aruba a haya Caso #9 positivo di Coronavirus Covid-19, y esaki tambe a ser describi como un caso di contagio local.
Te cu Dialuna atardi, Aruba a keda cu 9 caso.  Jurette Croes di DVG a agrega cu den e luna aki, a haci un test cu 213 persona, di cual 204 ta negativo.
Manera ta conoci, uno di nan a recupera completamente y a regresa su cas na Orange County, California (Merca).
Awor e 8 hendenan ainda na AUA cu ta positivo pa Covid-19, ta den isolacion na nan cas!  Pues aworaki no tin ningun hende den Hospital.
Segun Croes, e ocho personanan aki cu tin e virus, nan ta relativamente bon di salud.  Pues nan sintoma ta minimo.
Pa DVG, esaki ta wordo tuma como “algo bon”, pasobra esaki nan ta desea!  Pa esnan cu haya e virus, tin sintoma leve y no ta desaroya complicacion.
Un biaha mas a reitera cu residentenan cu a bin den ultimo dos siman (te 9 di Maart), a wordo ordena pa nan keda den cuarentena.  Si bo no tin sintoma bo por keda trankilo.  Si acaso desaroya sintoma di tosamneto, combina cu dolor di garganta y dificultad den hala rosea, bo por contact docter di cas of 280-0101 of yena e cuestionario riba website di arubacovid19.com pa contact.
Un biaha mas DVG ta pone enfasis pa esnan cu ta den cuarentena, pa absolutamente no sali bay riba caya.  Ni pa bay Supermarket, ni pa bay Botica.  Bo tin di pidi yudanza di famia pa yuda haci esey.
</doc>
<doc docid='diario_113' lang='pap' type='mono' source='http://www.diario.aw/2020/03/mas-di-1-5-biyon-hende-rond-mundo-pidi-pa-keda-cas-pa-stop-e-virus-di-plama/' term='covid-19'>
ORANJESTAD (AAN): E brote di e Coronavirus tin di wordo para, cueste loke cueste!  Unico forma cu esaki por socede, ta si bo evita cu e malesa ta sigui plama.
Hecho ta cu varios pais ya caba ta rogando ciudadanonan pa nan keda cas!  No subi caya.  No bay ningun actividad.  Evita di sali bay haci compras hunto.
Segun autoridadnan mundial, como 1.5 biyon hende rond mundo ta wordo pidi e siman aki pa nan keda cas.  Esaki ta 1/5 parti di poblacion mundial.
No ta djis esnan na Europa.  Aworaki hopi pais den Sur America, como tambe algun estado na Merca a implementa un Lockdown como tambe Toque de Queda pa asina reduci e posibilidad cu e virus ta plama sin stop.  Na New York mes, tin indicacion cu Hospitalnan ta core riesgo di keda cu scarcedad di materialnan basico cu nan mester pa proteha pashent y tambe trahadornan.  Spaña a raporta cu mas di 3.900 trahador den mundo di medicina a wordo infecta.
Den Caribe por nota cu varios pais a introduci Toque de Queda.  Otronan a cera nan Aeropuerto pa pasaheronan di exterior, y algun hasta a prohibi nan propio yiu di tera di regresa.
E cantidad di casonan positivo di Covid-19 den Caribe y Centro America a subi tambe.  Y esey nifica cu e riesgo pa docter, nurse, y otronan den mundo di medicina ta birando mas notable.
Te cu Dialuna merdia, e cantidad di caso positivo di Coronavirus ta 1.073 persona.
</doc>
<doc docid='diario_114' lang='pap' type='mono' source='http://www.diario.aw/2020/03/cifranan-ta-confirma-cu-aruba-mester-a-cera-porta/' term='covid-19'>
DIARIO ta entrega prueba cu Gobierno a actua bon
*Merca y Hulanda cu dificultad pa contene COVID-19
*Aruba lo conoce drama si Gobierno no a actua na tempo
ORANJESTAD(AAN)–For di e momento cu mundo a cera conoci cu e coronavirus nobo, DIARIO na forma exclusivo a presenta peligernan cu awe a bira realidad pa Aruba.
Informacionnan cu awor DIARIO ta compila despues di ta sigui tur desaroyo di acerca, ta duna e prueba cu gobierno di Aruba a actua na un forma responsabel ora el a dicidi di cera e fronteranan na Aruba aunke esaki a causa cu mester a cera economia.
Informacionnan cu DIARIO a ricibi di expertonan cu DIARIO tin na su disposicion pa informa Aruba, ta mustra cu durante e ultimo simannan e luganan cu mas Arubianonan ta bishita durante nan vacacion y cu ta manda bishitantenan Aruba, a conoce un explosion di e coronavirus nobo.
Loke esaki por a nifica pa Aruba ta increibel pasobra Aruba como isla chikito no tin e cantidad di hospital, ekipo, personal, posibilidad pa manda enfermonan di un hospital pa otro cu e situacion lo a rekeri.
Cu hotelnan yen y barconan di turista den haf, awe Aruba lo tabata den un peliger pa no papia di situacion desastroso pasobra Aruba lo mester tabata prepara pa un grupo mucho mas grandi.
E hecho cu Gobierno a introduci toque de queda y ta stroba multitud di uni pidiendo hende pa mantene distancia, ta sumamente responsabel pasobra Aruba tabata no solamente un destinacion pero tambe un punto di transito for di diferente pais, cu awe ta na careda.
DIARIO hunto cu expertonan a compila cifra cu e ta presenta awe na Aruba pa kita tur duda di e situacion actual.
E dos paisnan cu tabata domina riba e lista di contacto cu exterior, pa Aruba tabata Merca y Hulanda.
DIARIO ta presenta cifranan di e dos paisnan, cu durante e ultimo simannan aki a haya nan mes den problema, cu nan tin problema pa contene.
DIARIO ta publica e situacion na Merca na ciudadnan cu ta situa na e partinan di Merca cu bishitantenan di Aruba ta frecuenta hopi pero cu tambe ta manda turistanan pa Aruba.
Por nota e situacion di emergencia enorme cu a surgi na estado di New York, caminda tin hende di tur e region ta move. Ya por papia di mas cu 20 Mil caso, cu ta sigui aumenta diariamente. Ayera e cifra a subi cu 5 Mil caso, cu ta nifica cu den un solo dia e cantidad di pashentnan registra di COVID-19 na New York a aumenta cu 5 Mil caso.
E cifranan di Florida ta papia un palabra cla na e cantidad di Arubianonan cu ta biaha pa e parti di Merca aki.
No ta Merca so, pero Hulanda tambe ta na careda y ta mustra cu proximamente e ta bay ta den un problema cu e cantidad di cama cu e tin disponibel.
Dialuna a registra 43 morto na Hulanda y Diamars 34 morto. Gobierno Hulandes mes ta splica cu e no a capaz na bisa exactamente cuanto hende ta contamina cu e virus na Hulanda cu ta pidi pashentnan pa no bay hospital si nan ta hopi malo.
E pashent di mas bieu cu a muri tabata tin 97 aña y esun mas hoben 55.
Ciudadnan hopi bishita pa Arubianonan na Hulanda ta hustamente e parti di Hulanda cu mas peliger pa infeccion cu e virus, cu ta e parti Zuid West di Hulanda.
Informantenan ta mustra DIARIO cu Gobierno no por a spera un solo dia mas pa cera frontera di Aruba y tuma medidanan estricto.
DIARIO lo sigui informa Aruba, ya cu cada ciudadano ta na peliger cu e enfermedad, cu ta suave mientras e no topa cu un ayudante den curpa di hende pa e bira problema serio cu ta exigi Intensive Care!
</doc>
<doc docid='diario_115' lang='pap' type='mono' source='http://www.diario.aw/2020/03/prome-minister-preocupa-cu-tin-contagio-local-di-coronavirus/' term='covid-19'>
ORANJESTAD (AAN): Diadomingo anochi, Prome Minister Evelyn Wever Croes a confirma e di 9 caso di Coronavirus na Aruba.
Ta trata di un caso di un persona local. Mescos cu e caso cu a wordo anuncia diasabra.
Te cu aworaki tin 9 caso. Tur persona ta bon di salud incluso e pashent number un cu a bay Merca bek.
E dos casonan nobo ta casonan local y no importa. Tin 9 caso. 2 caso ta turista di cual un a bay Merca bek caba. Tin 7 persona local  cu a test positivo. 5 di nan ta hendenan cu a bay exterior (un New York y otro Miami) y 2 a wordo contagia localmente.
E mandatario a bisa cu ta importante para keto na e hecho cu a cuminsa pega cu COVID-19 aki na Aruba. Esey ta algo cu tin cu vigila hopi di cerca.
</doc>
<doc docid='diario_116' lang='pap' type='mono' source='http://www.diario.aw/2020/03/accion-preventivo-di-gobierno-mester-haya-sosten/' term='covid-19'>
Cifranan mundial y local alarmante ta exigi actitud civico
*Periodismo no por pidi privilegio contra bienestar nacional
*Mester tin comprension pa trabou duro den sector medico
ORANJESTAD(AAN)–For di e momento cu e estado di emergencia a wordo declara, DIARIO ta den accion pa informa Aruba y pa yuda gobierno y autoridad riba diferente tereno guia Aruba den uno di e momentonan mas dificil cu e pais a conoce den su historia.
Den fin di siman tanto na Aruba como rond mundo, cifranan di e coronavirus nobo a causa hopi tension cerca publico. Un tension cu medionan di comunicacion mester yuda frena pa asina por duna informacion corecto y necesario pa e pueblo por ta prepara.
E hecho cu den un crisis nacional un grupo di periodista ta dicidi di boycott gobierno pasobra nan no por cubri informacion sensacional durante un toque de queda, no tin nomber. E bienestar di e pais y di miembronan di autoridad ta wordo poni na wega pasobra autoridad mester actua si algo pasa e miembronan di prensa.
DIARIO no por sostene loke ta bisa cu e ta periodismo cu ta sagrado pa democracia, pero na mes momento ta bay contra interes di e pueblo di Aruba.
Mientras mayoria di Aruba ta comporta su mes na forma ehemplar, tin hende cu no kier comprende cu Aruba a entrega su economia, trahadonan a entrega nan pan y comercio a entrega nan negoshinan pa asina sirbi e prome bienestar di Aruba, cu ta bida y salud di e pueblo.
Ta increibel cu tin hende cu no por comprende cu personanan cu ta traha den cuido medico na e momentonan aki no mester di abuso den e trato cu nan ta ricibi.
DIARIO a wordo informa di casonan den cual personal di cuido medico ta wordo trata na un forma inaceptabel door di personanan cu ta acerca nan durante oranan special cu nan ta den servicio for di normalidad pa asina sirbi Aruba den un desastre di salud mundial.
E mentalidad sano di Aruba no por permiti pa personanan cu ta traha duro den e circunstancianan provoca pa COVID-19, no ta ricibi aprecio pa loke nan ta haci den un peliger y rondona pa advertencia serio di cifranan cu ta subi.
Atrobe un suplica ta bay na henter comunidad pa sigui orden di gobierno y autoridad y no hunga politica cu bida di ciudadanonan di Aruba.
Un suplica ta bay pa respeta orden di autoridad cu ta base di un pais democratico.
Un suplica ta bay pa no abusa di personal cu mester sigui traha na bienestar di Aruba na momentonan dificil.
Cifranan ta mustra riba peligronan cu ta rondona Aruba, cu por bandona teritorio di peligro y recupera.
DIARIO lo sigui sostene gobierno, autoridad, trahadonan den cuido medico y tur instancia cu ta actua pa evita un calamidad total na Aruba!
</doc>
<doc docid='diario_117' lang='pap' type='mono' source='http://www.diario.aw/2020/03/dvg-a-introduci-un-cuestionario-online-pa-indica-mesora-si-e-ta-un-caso-potencial-di-coronavirus-of-no/' term='covid-19'>
ORANJESTAD (AAN): Directie Volksgezondheid, DVG Aruba a introduci un cuestionario online riba nan plataforma di informacion tocante COVID-19.
Esaki pa facilita nan trabou como tambe pa duna e ciudadano e facilidad di yena e cuestionario pa su mes si e tin sintoma of duda si e por ta na risico di ta infecta cu e coronavirus.
Por ta e caso cu e ciudadano a yama na e number 280-0101 y no a logra haya comunicacion pa motibo cu e lineanan ta ocupa constantemente. E cuestionario online ta duna e ciudadano e oportunidad pa comunica mas lihe cu centro di diagnostico.
Por haya e cuestionario riba website www.arubacovid19.org. E meta di e cuestionario ta pa stop transmission di COVID-19 na Aruba. E cuestionaro lo indica mesora si e persona ta un caso potencial of no. Na momento cu e persona ta un caso potencial, e lo wordo yama door di e centro di diagnostico y lo wordo indica e siguiente pasonan cu lo mester tuma luga.
</doc>
<doc docid='diario_118' lang='pap' type='mono' source='http://www.diario.aw/2020/03/e-advertencia-serio-cu-italia-ta-duna-aruba/' term='covid-19'>
E parti mas rico di Italia awe ta teritorio di morto
*E prome casonan no a inspira comunidad pa medida
*Inmigracion pisa a uni na e poblacion di edad hopi halto
ORANJESTAD(AAN)–E fin di siman tras di lomba tabata uno di hopi tension na Aruba, cu a conoce introduccion di toque de queda pa kita hende for di caya. Autoridad cu a tuma e paso corecto pa lock portanan di Aruba, cera su economia y pidi tur hende keda cas, a tuma e paso corecto.
Ora tres caso mas a wordo anuncia, ainda tin hende cu no kier a kere den e realidad di e coronavirus nobo.
Pa periodistanan cu tabata haci nan trabou henter fin di siman, Diasabra tabata un dia sumamente duro. E cantidad di morto na nivel mundial a sigui subi atribui pa un gran parti na loke tabata pasa na Italia, cu a bira centro di tragedia total.
Prensa mundial tabata sigui di acerca con e cantidad di morto tabata subi na Italia cu principalmente den na Lombardy na e parti Norte di e pais, cu tabata impotente pa frena loke ta pasa.
Un advertencia serio a sali for di Italia pa Aruba. Un advertencia pa no haci wega y realisa e rapidez cu cual e coronavirus nobo ta move, manera DIARIO ya a yega di ilustra.
Mundo tabata man na cabes ora cifranan di Italia tabata mustra cu Diasabra 793 morto mas a wordo registra.
Pa splica Aruba con e desaroyo tabata, DIARIO a bay na inicio di e cantidad di mortonan na Italia.
Tabata dia 31 di januari cu dos turista Chines a bira e prome dos casonan confirma di coronavirus. Un siman despues un Italiano, cu a bolbe di China tambe a haya e sintomanan.
No a bati alarma grandi pero dia 14 di februari un homber di 38 aña a bira hopi malo. El a wordo interna den un hospital y cinco dia despues e esposa a admiti cu e tabata tin contacto cu un amigo cu a bini di China. a test e amigo cu no tabata positivo, pero ainda no a tuma medidanan cu mester a tuma.
Dia 20 di februari tres casonan mas a wordo confirma y a bini dilanti cu Italia a bira parti di e grupo di Alemania, caminda e prome caso di infeccion local a tuma luga.
Tempo a bay perdi. Ta na momento cu e coronavirus a afecta pashentnan y trahadonan den cuido medico, cu a bati alarma pero ya tabata laat.
Lombardy e parti mas rico di Italia cu tabata percura pa casi un cuarto di e produccion domestico Italiano, a bira centro di desastre. Su poblacion tabata caracterisa su mes pa cantidad di hende di edad halto pa kende no a tuma medida adecuado di isolacion.
Awe Lombardy ta adverti Aruba pa loke a pasa. E cantidad di cifranan di morto y casonan serio na Italia ta manda e cifranan mundial halto.
Desastre humano a bira nomber di Italia cu awe ta inspira Aruba pa actua mientras por.
DIARIO a resumi e storia di Italia como caso concreto di e peliger di coronavirus pa Aruba, cu tambe conoce entrada di hopi stranhero cu hopi bes ta biba den viviendanan cu ta aloha cantidad di persona.
Awe alarma ta zona pa frena e coronavirus nobo, cu a demostra na Italia kico ta pasa si permiti e malesa drenta cu tur su desastre.
</doc>
<doc docid='diario_119' lang='pap' type='mono' source='http://www.diario.aw/2020/03/minister-maduro-ta-mustra-cu-tur-hende-por-haci-compras-normal/' term='covid-19'>
Tin suficiente producto pa abastece e mercado local
ORANJESTAD (AAN) – Durante un Conferencia di Prensa Minister Maduro a haci un apelacion na e consumidornan pa haci compras den cantidad normal. E peticion aki a bin di e grupo di mayorista na Aruba cu a sigura e mandatario di economia cu nan tin suficiente producto den stock pa por abastece e demanda di e mercado local.
Si ta asina, cu si cuminsa cumpra na cantidad grandi, esaki ta pone cu ta crea un escases innecesario. E apelacion na nos comunidad ta pa limita nan compra y corda tambe riba esnan mas vulnerabel den nos comunidad. No tin mester di cumpra un gran cantidad di producto si ta uno of dos so tin mester.
Minister Maduro ta recorda cu ta sumamente necesario pa nos evita aglomeracion di publico mas tanto cu ta posibel. Pesey ta importante pa evita tambe e reinan largo na supermercado.  E situacion di COVID-19 ta uno hopi serio y ta nos comportacion como ciudadano di e Pais aki ta locual ta bay defini con Pais Aruba ta bay logra surpasa e crisis.
E mandatario a haci un yamada na nos pueblo pa ban ta solidario, awor mas cu nunca y ban yuda otro, especialmente esnan mas vulnerabel pa hunto nos por surpasa e crisis.
</doc>
<doc docid='diario_120' lang='pap' type='mono' source='http://www.diario.aw/2020/03/e-escogencia-cu-bo-ta-hasi-unda-bo-ta-bay-por-ta-e-diferencia-entre-bida-y-morto/' term='covid-19'>
Parlamentario Endy Croes:
ORANJESTAD (AAN): Parlamentario Endy Croes apoyando gobierno y tur ministernan pa e trabou duro cu nan a bin ta hasiendo ultimo dianan lidera pa Minister Presidente Evelyn Wever Croes.
Trabaonan duro:
Sigur no ta un trabou facil y tampoko ta algo cu ningun hende por a imagina. Dianan largo y nochinan sin drumi ta resultado di e luna di maart unda trabaonan incansabel a wordo eherce pa preveni pueblo di lo peor. Corona Virus of Covid-19 manera e ta wordo yama a gara henter mundo di sorpresa.
Awor ta concentrando riba salud pa scapa bida di cada conciudadano y na mesun momento un otro team ta calculando cuanto lo ta e ayudo financiero cu pais Aruba lo mester pa tur esnan cu a wordo afecta pa brinda nan e ayudo necesario pa mantene Aruba den posibilidadnan pa sali for di e gara aki lo antes posibel na e momento cu nos supera e Virus aki.
Paisnan Internacional:
Parlamentario Endy Croes tin sentimentonan profundo pa e situacion cu ta pasando entre otro na Italia unda ayera por ehempel a conoce e record mas halto di 627 morto riba un dia. Nan sistema di salud a colaps y no por brinda asistencia na e cantidad di hendenan cu ta bira malo pareu. Italia a yega asina na un total di 4032 morto te cu diabierna.
Nos madre patria Hulanda tambe ta den nos pensamento constantemente. E total di infectadonan na Hulanda a alcanza 2886 creciendo rapido y e cifra di mortalidad a yega 108. Spaña y Francia tambe ta entre e paisnan den gara formal di e virus cu ta atakando mundo den su totalidad. Un total di 209.839 caso positivo worldwide te cu diabierna cu un mortalidad di 8778 persona. Hunto nos mester combati e virus aki.
Mensahe pa e hobennan:
Parlamentario Endy Croes a sigui e update di WHO ( World Health Organization) hopi di cerca y WHO a manda un mensahe pa e hobennan rond mundo. Ta conoci cu hobennan no ta tuma e yamadanan di autoridadnan hopi na serio. “ Boso no ta invencibel y e Virus aki por percura pa Bo termina den hospital pa hopi siman y hasta por causa Bo morto”.       “ Hobennan bosonan plama e mensahe aki  pero no plama e virus”. E escohencia cu Bo ta hasi unda pa bay por hasi e diferencia entre bida y morto. Solaridad ta e yabi pa mundo sali victorioso y derota e virus aki. Ban mustra solidarismo pa un cu otro.
Prevencion y Union:
Parlamentario Endy Croes a accentua pa ban obedece instruccionnan di gobierno. Cada conciudadano mester carga su responsabilidad. Expertonan rond mundo atrabes di World Health Organization a establece protocolnan pa conseha tur gobiernonan hunto cu nan profesionalnan riba e planeta aki pa purba controla e virus pa entre otro tur hende no bira malo pareu unda e departamento di salubridad na cualkier pais no lo por deal y carga e cantidad di pashentnan cu tur su consecuencianan fatal. Pesey e famoso palabra “Flatten the curve”.
Tambe mester proteha tur nos hendenan di 60 aña of mas y hendenan cu ta sufri di un malesa cronico kendenan ta esnan mas vunerabel pa e virus aki. Pues practica social distancing y Fisical distancing.  Pueblo ban respeta, ban cumpli y ban obedece.  Laba Man cada rato, No sunchi, No brasa, tosa den elleboog. No bishita casnan di hende grandi y usa tecnologia pa combersa cu nan. Solidaridad pa un cu otro. Union ta hasi forsa. Awor mas cu nunca e arma principal pa combati y gana e bataya aki ta den Bo propio man. Ban cumpli awor. Keda Cas!
</doc>
<doc docid='diario_121' lang='pap' type='mono' source='http://www.diario.aw/2020/03/servicio-adapta-di-departamento-di-labor-dao/' term='covid-19'>
ORANJESTAD (AAN) – En conexion cu situacion di Corona-virus (Covid-19), Departamento di Labor y Investigacion (DAO) a implementa e siguiente medidanan di prevencion te cu 31 di maart 2020. Pa esaki a bin cu email temporario.
Aki bou bo persona lo haya informacion mas detaya pa cu e diferente productonan.
Conflicto
Ta duna servicio via telefon y via email [email protected].
Lo atende casonan urgente y excepcional personal via cita despues di a wordo evalua cuidadosamente.
Retiro
Ta duna servicio via telefoon entre 8:00 – 12:00 y via email [email protected].
Mester manda peticion di retiro via e email aki riba menciona cu tur documento relevante pa controla si tur cos ta na ordo prome cu e proceso cuminsa; si tur documento ta na ordo lo haya notificacion pa haci pago na banco; unavez cu haci e pago na banco, mester traha un cita pa entrega di e documentonan.
Werkboek
Pa traha werkboek mester haci cita via telefon entre 8:00 – 12:00.
Arbeidslijst
Mester manda tur arbeidslijst digital riba [email protected] hunto cu e documentonan relevante. Lo manda reaccion riba esaki den forma digital bek.
Personeelsregister
Entrega di personeelsregisters ta sigui según e procedura normal via [email protected].
Uitzendvergunning
Pa entrega di peticion pa uitzendvergunning por manda email via [email protected] of tuma contacto via telefon.
Conseho Huridico
Por haci preguntanan huridico solamente via email [email protected].
Un biaha mas ta recorda clientenan cu nan servicio lo continua mas hopi posibel via nan linea di telefon of via nan email temporario [email protected] of un di e emailnan menciona aki riba.
Ta pidi disculpa pa cualkier inconvenencia cu esaki por trece cune pero ta medidanan necesario pa prevencion y proteccion di nan personal y tambe di nan clientenan.
</doc>
<doc docid='diario_122' lang='pap' type='mono' source='http://www.diario.aw/2020/03/payroll-pro-hrm-ta-duna-extension-di-pago-riba-paketenan-di-hr-payroll-te-fin-di-ana/' term='covid-19'>
ORANJESTAD (AAN):- Payroll Pro HRM ta ofrece companianan rubiano e posibilidad pa paga paketenan di HR & payroll te fin di aña. Asina VCC International N.V. (VCC), e dealer di e programa, y Gamma IT Solutions, e desaroyador, kier yuda evita cu companianan ta sera porta pa via di e crisis economico causa door di COVID-19.
Ta tuma na cuenta scenarionan unda companianan fin di luna ta bay tin problema cu nan ‘cashflow’, segun Bert Vermaas, managing director di VCC. ‘Pero hende mester wordo paga, y core un bon payroll ta esential. Un pakete flexibel manera Payroll Pro HRM por brinda un solucion pa HR-managers cu actualmente ta enfrentando situacionnan sin precedente unda por ehempel mester corta den salarionan, of cu mester reduci oranan di trabou.
Otro paketenan di HR ta basa riba subscripcionnan mensual, y nos por imagina cu e costonan ey aworaki ta mucho pisa pa mayoria negoshi. Ademas nos ta ofrece nos clientenan support shete dia pa siman durante henter e aña, locual seguramente ta wordo aprecia den temponan dificil’.
</doc>
<doc docid='diario_123' lang='pap' type='mono' source='http://www.diario.aw/2020/03/respaldo-ta-keda-brinda-sosten-y-servicio-na-su-clientenan-aunke-ta-adapta-pa-situacion-di-virus/' term='covid-19'>
ORANJESTAD (AAN): Tumando na cuenta restriccionnan di Gobierno te cu 31 di maart 2020.  Respaldo pa medio di e comunicado aki kier informa cu ta efectua precaucionnan necesario pa cu e Coronavirus (COVID-19) den cada un di su departamentonan.
Respaldo te keda brinda su servicio na su clientenan tumando na cuenta e precaucionnan cu Gobierno di Aruba a implementa te cu 31 di Maart 2020. Esaki mas cu claro pa contra-aresta y evita mas persona traspasa of contrae e Coronavirus.
Pa motibo di precaucion Respaldo ta implementa un protocol di restriccion pa cu bishitante y clientenan na Clinica, Policlinica, servicio ambulatorio como tambe su oficinanan.
Pa Respaldo Clinica lo institui un ‘Non Visitors Policy’ te cu 31 di maart 2020. Bishita pa clientenan na Clinica ta worde reemplaza pa yamada telefonico.
Departamento di Dagbehandeling/dagbesteding lo ta te dia 31 di maart solamente telefonicamente disponibel.
Policlinica Respaldo:
Consultanan existente na edificio di Policlinica ta worde reemplaza pa consulta telefonico.
Fact-Teams Respaldo:  Respaldo lo evalue diariamente e situacion di e clientenan y basa riba e urgencia lo atende clientenan na nan cas. Tur bishita necesario lo keda tuma lugar. Promer cu e bishita lo tuma contacto telefonicamente pa evalua e riesgo di un posibel infeccion.
Respaldo ta mantene tur liña di comunicacion habri pa mantene su servicio di calidad y yuda mas hende posibel.
</doc>
<doc docid='diario_124' lang='pap' type='mono' source='http://www.diario.aw/2020/03/e-consehonan-ta-pa-keda-cas-y-aplica-distancia-social/' term='covid-19'>
Jurette Croes di DVG:
ORANJESTAD (AAN): Tin un cantidad basta grandi di personanan den cuarentena y pesey ta di hopi importancia pa e personanan cu ta den cuarentena, pa nan tene nan mes na instruccionnan  cu nan ta haya di Departamento di Salud Publico pa di e manera aki evita plama e virus COVID-19.
E consehonan ta pa keda cas y aplica distancia social. E personanan cu si ta sali bay pafo mester aplica e metodonan di higiene di laba nan man frecuentemente. Ora di yega cas, laba man mesora.
Evita di mishi cu wowo, nanishi y boca ya cu esaki ta e manera di transmision y unda e virus ta drenta den curpa.
Esnan cu ta malo keda cas y no sali pafo.
Jurette Croes di DVG a recorda cu tin e number 280-0101 pa e personanan cu tin sintomanan di tos, dolor di garganta of dificultad pa hala rosea pa yama di biaha, vooral si nan a caba di yega for di un pais unda cu tin Coronavirus of tambe si nan tabata tin contacto directo cu un persona cu ta positivo pa e virus.
Tambe el a recorda cu tin un website; www.arubacovid19.org pa haya tur informacion y updates di gobierno. Por haya e decisionnan di gobierno como tambe hopi informacion con pa preveni e virus di COVID-19.
</doc>
<doc docid='diario_125' lang='pap' type='mono' source='http://www.diario.aw/2020/03/ciudadnan-principal-di-merca-den-cuarentena-pa-coronavirus/' term='covid-19'>
New York y Illinois a sigui ehemplo di California y a decreta diabierna un cuarentena pa frena contagio di coronavirus, pero presidente di Merca, Donald Trump, ainda pa nenga pa tuma  un decision similar na nivel federal.
E medida pa aisla e ciudadnan mas grandi di e pais manera New York, Los Angeles y Chicago, mientras Estadonan di New Jersey y Connecticut a anuncia cu nan ta preparando pa haci mescos.
Gobernador di New York, Andrew Cuomo, a ordena ciere di tur comercio no esencial desde diadomingo anochi y a prohibi tur reunion di cualkier cantidad di persona, un dia despues di gobernador di California, Gavin Newsom, a decreta aislamento den su estado.
“Nos tur ta den cuarentena awo”, Cuomo a bisa den un conferencia di prensa.
E cantidad di caso fatal pa COVID-19 na Merca a triplica den tres dia na un total di 216, cu mas di 16.600 persona infecta, segun Universidad Johns Hopkins.
</doc>
<doc docid='diario_126' lang='pap' type='mono' source='http://www.diario.aw/2020/03/cibc-firstcaribbean-ta-compromete-di-traha-cu-su-cliente-nan-na-e-mihor-manera-durante-e-actual-situacion-dificil/' term='covid-19'>
ORANJESTAD (AAN): E sucedido nan di e ultimo siman nan ta uno sin precedente unda mundo henter ta lucha contra e epidemia di COVID-19.
Country Manager Aruba di CIBC FirstCaribbean Sr. Giovanni Atencio ta remarca: “ Esaki ta nifica un tempo pa nos tur refleha y planea nos propio asunto nan pa e futuro cercano. Ta di compronde cu lo tin preocupacion cu relacion nan cu diferente partners entre otro esnan cu sa di apoya nan clientenan  incluyendo tambe bo partner den servicio financiero”.
Nos tur ta conciente di tur e action y precaution cu Gobierno di Aruba a dicidi pa asina minimalisa e contagio di COVID-19 riba nos isla.
Un di a manera nan pa minimalisa e riesgo aki ta pa tin menos contacto social possible. Pa cu esaki ta comprendible cu cada persona ta pensa con pa minimaliza propio contacto cu otro persona nan.
CIBC FirstCaribbean ta cumpliendo plenamente cu e intruccionnan di Gobierno di Aruba. E siguiente medida nan lo wordo introduce te cu un proximo aviso:
       Reduccion transaccion personal “on-location”;
       Hasi uso di Online, Mobile Banking Apps y Visa Platinum Debit Card pa transaccion nan bancario
       Por fabor cada cliente tuma contacto cu nan “Relationship Manager” of por yama banco prome cu cita personal.
       Horario di banco lo ta di  8:00a.m. te cu  1:00p.m.
</doc>
<doc docid='diario_127' lang='pap' type='mono' source='http://www.diario.aw/2020/03/rotary-club-aruba-cu-donacion-na-rode-kruis-aruba/' term='covid-19'>
En conexion cu COVID-19
ORANJESTAD (AAN:  Desde siman pasa Aruba tambe a conoce su prome caso di COVID-19. Den e espirito di por ta un sosten pa nos comunidad den e situacion aki, Rotary Club Aruba a tuma contacto cu Rode Kruis Aruba.
Di e forma aki nos a mantene nos mes altanto di nan preparacionan pa cu combatimento y tratamento di e virus aki y pa identifica cualkier ayuda cu Rotary Club Aruba lo por brinda e organisacion.
Den e ultimo tres siman nan aki, Rode Kruis Aruba a activa un “Team di Calamidad” y ta preparando su team pa duna sosten pa cu e situacion di COVID-19 aki na Aruba.
Rotary Club Aruba a bin compronde cu tin varios training a tuma lugar pa asina prepara e team aki mihor cu ta posibel, por ehempel con pa usa e Personal Protective Equipment (PPE) corectamente, tambe nan a ricibi un anochi di informacion tocante COVID-19 door di Dr. Salazar di Dienst Besmettelijke Ziekten.
E “Team di Calamidad” di Rode Kruis a ricibi tur e training nan aki pa asina prepara nan mes pa por duna sosten na Gobierno di Aruba, na momento cu esaki wordo pidi. Na e momento nan aki Rode Kruis ta dunando asistencia caba, na peticion di Gobierno di Aruba, pa distribui cuminda na e persona of famia nan bao cuarentena.
E preparacionan aki tin su gastonan, y mesora e Directiva di Rotary Club Aruba a reuni pa asina  evalua posibilidad di ofrece sosten financiero na e organisacion cu ta preparando nan “Team di Calamidad” pa actua den caso cu esaki bira necesario. A base di esaki Rotary Club Aruba a tuma e decision di otorga Rode Kruis Aruba un donacion di Afl. 25.000.
Rotary Club Aruba ta gradici e comunidad cu ta hasi donacionan manera esaki posibel, atraves di e diferente eventonan di e club den transcurso di aña. Rotary Club Aruba tambe ta uni su mes na gradici y elogia organisacionan cu ta bini hunto na e momentonan aki y muy especial na tur cu ta trahando den sectornan esencial den combatimento y tratamento di e COVID-19. Rotary Club Aruba ta convenci, cu hunto nos lo supera e momentonan dificil aki.
</doc>
<doc docid='diario_128' lang='pap' type='mono' source='http://www.diario.aw/2020/03/censo-lo-duna-servicio-limita-na-clientenan/' term='covid-19'>
ORANJESTAD (AAN): En conexion cu situacion di Coronavirus (Covid-19), Censo a implementa e siguiente e medidanan di prevencion te cu 31 di maart 2020:
Censo lo duna servicio limita na su clientenan di 09:00 pa 13:00. E filial na LG Smith Boulevard lo keda sera.
Mas informacion detaya riba e diferente servicionan.
Pa pregunta  tin e siguiente nr. di telefon disponibel: 5223676/ 5223652/ 5223653/ 5223654
Censo ta pidi cooperacion di tur nan cliente pa no bin Censo, si no ta necesario. Keda pendiente di nan website y FB-page si tin cambio den e situacion. Ban uni tur den e lucha contra plamamento di Coronavirus!
</doc>
<doc docid='diario_129' lang='pap' type='mono' source='http://www.diario.aw/2020/03/cuerpo-policial-a-raporta-31-detencion-durante-toque-de-queda-di-diasabra-pa-manece-diadomingo/' term='covid-19'>
ORANJESTAD (AAN):  Diasabra 21 di maart 2020 Aruba a conoce loke ta TOQUE DE QUEDA.  E la bay na vigor di 9or di anochi te pa su mainta 6or. E TOQUE DE QUEDA ta keda na vigor te cu dia 31 di maart 2020.
Cuerpo Policial a pone diferente unidad riba caminda pa controla. Den oranan tempran por a conta caba cu e prome detencion.
Personanan cu tabata keda mobilisa riba e careteranan di Aruba maske a adverti di tempran cu no ta permiti.
Cuerpo Policial a conta cu total di 31 detencion pa e prome anochi di TOQUE DE QUEDA.
Cuerpo Policial kier a recorda cu ora ta papia di TOQUE DE QUEDA ta algo hopi serio y mester cumpli cu esaki.
TOQUE DE QUEDA kiermen no ta permiti pa abo ta riba caya. Abo como ciudadano keda bo cas. Tene bon cuenta cu esaki .
Aruba ta pasando den un tempo dificil pa loke ta e Coronavirus ( COVID-19) y ta pesey gobierno di Aruba a bin cu e TOQUE DE CUEDA.
Un palabra di danki y hopi aprecio pa e coleganan polis y e parti administrativo cu a sa di traha incansablemente , lagando nan famianan na cas pa asina eherce e trabao di mantene e orden publico y percura pa tur hende cumpli cu ley.
Cuerpo Policial kier ta pidi pueblo di Aruba pa corda riba e distanciamento social, corda laba bo man y desinfecta constantemente. Corda cuida nos grandinan y esnan vulnerabel pa cu e virus aki.
Corda cu hunto nos por.
Keda cas y flatten the curve
</doc>
<doc docid='diario_130' lang='pap' type='mono' source='http://www.diario.aw/2020/03/weekend-a-cuminza-y-aruba-tin-381-persona-den-cuarentena/' term='covid-19'>
Den 48 ora e cantidad di hende den cuarentena a subi cu 205%
ORANJESTAD (AAN): Tabata Diabierna atardi poco prome cu 3:00 pm, cu e Communicatie adviseur di DVG, esta Jurette Croes, a revela cu Aruba tin 381 persona den cuarentena.
Esaki ta un subida basta grandi compara cu Diaranson merdia 1:00 pm, tabatin solamente 125 persona den cuarentena.
Esaki ta un subida di 205% den apenas 48 ora di tempo.  Y hopi di esnan cu a bin extra aki, ta di e posible contactonan cu e empleado di un Groundhandler na Aeropuerto lo por a bin den contacto cune e siman aki, prome cu el a haya sa cu e ta positivo pa Covid-19.
Te ainda, e cantidad di hendenan cu a sali positivo pa Covid-19 na Aruba ta 5.  Di esaki 1 ya caba a recupera.
Na Aruba a haci 133 test riba cierto casonan sospechoso, y di esakinan 124 test a bin bek negativo.
Aruba ta haciendo lo maximo pa stop e brote di Coronavirus aki di plama, y pesey awe Diasabra pa 9:00 pm lo bay tin un Toque de Queda.   Di e ora ey, te cu Diadomingo mainta 6:00 am, ningun hende mag di ta na pia riba caya, ni riba brommer riba caya, ni den auto riba caya.  Si nan garabo, bo por haya un multa cu ta yega te 10.000 Florin.
Negoshinan tambe tin di cera trempan!  Bo tin di cera pa 8:00 pm, sino core riesgo di haya un boet te na maximo di 1.000 Florin.
Keda cas, evita di tene get-together, laba man cu habon, y evita contacto cu otro hendenan.
</doc>
<doc docid='diario_131' lang='pap' type='mono' source='http://www.diario.aw/2020/03/ciudadanonan-lo-preveni-of-produci-calamidad/' term='covid-19'>
Ilustracion con COVID-19 a haci hende bira peliger pa hende
Evita contacto y practica higiena ta unico arma di Aruba
ORANJESTAD  (AAN) — Asumiendo su responsabilidad como e matutino di Aruba, DIARIO ta presenta na inicio di fin di siman, ilustracion di e motibo pa cual gobierno tabata tin e deber pa evita hende topa otro den ambientenan cu mas ocasion pa pone COVID-19 plama.
Manera DIARIO a presenta ayera, e cantidad di casonan na nivel mundial ta duna prueba cu ainda mundo por actua contra e coronavirus nobo debi na e total di casonan compara cu e total di habitantenan na mundo.
E responsabilidad grandi cu e malesa ta representa pa hende, tabata motibo pa paisnan cu generalmente ta yega na un decision comun, manera na Europa, cada uno dicidi pa nan mes ki medida nan ta tuma pa evita den poblacion.
Lamentablemente e personanan cu mas posibilidad pa bira victima ta e personanan cu menos lo transmiti e enfermedad cu ta personanan cu problemanan di salud y personanan di edad avansa, den cual sigur mester tene cuenta cu personanan cu edad avansa cu un enfermedad cronico.
COVID-19 ta wordo transmiti di hende pa hende, sin sangura manera ta e caso di keintura geel por ehempel.  Duna otro un man, por permiti pa e hende wordo afecta, ya cu e man por tin bacteria mescos cu por pasa cu un handschoen, si henter dia tin handschoen bisti.
Si un hende tosa, e bacterianan cu ta yega aire ta alcansa otro hende, cu tin chens grandi pa wordo afecta.
Na cas of den espacio cu hende por isola nan mes facil, un hende cu mester tosa por hala kita. Den un multitud of un tienda por ehempel e no ta posibel. Tampoco ta posibel pa e hende cu a tosa, laba su man y isola su mes na forma rapido.
Esaki ta haci posibel pa e virus pasa pa otro hende. No tin vacuna pa duna hende e resistencia contra e virus, loke ta nifica cu e porta pa e virus drenta, ta habri.
Awe DIARIO ta ilustra con facil y con rapido e virus por plama. Den e grafico ta wordo mustra con si un persona pasa e virus pa cuatro otro persona y si cada persona afecta sigui pasa e virus pa cuatro persona, con den poco tempo casi mey miyon hende ta infecta pa e virus.
Esaki no ta un fantasia. Esaki ta e realidad di e virus, cu awe a percura pa Aruba keda sin economia, sin trabou y cu problema sumamente serio.
Na un forma concreto pues DIARIO ta ilustra e peliger pa tur ciudadano asumi nan responsabilidad y evita un calamidad pa Aruba, cu mester recupera mas pronto posibel.
</doc>
<doc docid='diario_132' lang='pap' type='mono' source='http://www.diario.aw/2020/03/awe-democracia-ta-exigi-autoridad-y-guia/' term='covid-19'>
Un gobierno di pueblo ta basa riba proteccion di pueblo
Bienestar di e ciudadanonan ta den man di nan lidernan
ORANJESTAD(AAN)–Pa un organisacion por duna bon resultado, e mester di dirigente. Pa un pais por wordo goberna segun democracia, e mester di un gobierno cu ta dicidi kico ta pasa sigur na momento di crisis.
Ora peliger ta acerca pa un pueblo, e sistema democratico ta encera pa e gobierno eligi di un pueblo, sin abusa di e ocasion, asumi e responsabilidad total pa loke ta pasa.
Un resumen di loke a pasa na Aruba for di momento cu e coronavirus a presenta su mes, ta indica cu Aruba tabata tin un gobierno responsabel.
Nos por nota na prome luga con tanto e Ministro Presidente, cu ta presidi e Conseho di Ministro como e Ministro encarga cu Salud Publico (cu na Aruba tambe ta encarga cu Turismo) a percura pa informa pueblo y tuma pasonan pa Aruba por a prepara pa loke lo a pasa.
For di e momento por a nota con riba cada tereno gobernantenan a demostra e responsabilidad y awe nos ta yega e fin di siman cu nos por considera di gran importancia pa nos pais.
Di acuerdo cu leynan democratico, gobiernoWever-Croes a tuma e decision pa no spera riba loke mundo ta dicidi pa turismo pero pa actua a base di peligernan cu turismo por a causa Aruba pa na final Aruba cay di tur forma den problemanan mas serio.
Portanan di Aruba a wordo cera pa asina preveni e virus agresivo di causa problema serio pa situacion di salud, economia, situacionnan social y financiero, siguridad nacional y futuro di nos muchanan y hende.
Awe bida na Aruba a wordo paralisa pa ora e peliger di COVID-19 pasa,  bida por continua.
Tin contesta cu ningun hende por duna. Sinembargo tur hende ta na haltura cu e fin di siman aki ta uno di importancia grandi pa Aruba cu for di Diasabra lo conoce toque de queda.
E siguridad nacional, pa cual e Ministro di Husticia tambe ta responsabel, mester ta garantisa despues cu durante e siman cu a pasa, gobierno a stop actividadnan cu ta duna motibo pa mas hende ta riba.
Gobierno pues a reduci e motibonan pa hende ta riba caya anochi ora sigur den e situacion actual, tin mas peliger cu tin goso.
Mester a bini un toque de queda, cu ta permiti autoridad actua pa evita cu abusado ta pone bienestar di e pueblo na peliger. Ta conoce cu semper tin un grupo den cualkier comunidad, cu ta bira peliger entre otro practicando criminalidad.
Awe pues DIARIO, den sosten di bienestar di Aruba, ta pidi tur ciudadano pa mas cu nunca sostene e medidanan cu a wordo tuma pa proteccion di henter Aruba. Awe DIARIO ta pidi tur ciudadano pa pidi bon Dios keda cu Aruba, cu tur nos ciudadanonan. Un oracion special pa bienestar di tur cu den e situacion aki ta mester sigui cumpli cu nan debernan pa asina a base di ley y orden, Aruba por vence e coronavirus nobo y drenta un futuro nobo!
</doc>
<doc docid='diario_133' lang='pap' type='mono' source='http://www.diario.aw/2020/03/parlamentario-endy-croes-ta-preocupa-cu-e-response-di-un-porcentahe-di-pueblo/' term='covid-19'>
ORANJESTAD (AAN):  Parlamentario Endy Croes ta hasi un suplica y un plegaria na henter pueblo di Aruba pa laga nos uni pa bringa e pandemia Corona Virus of tambe yama Covid-19 hunto como un solo pueblo y un solo bloke pa savalguardia nos patria Aruba.
Parlamentario Endy Croes ta preocupa cu e response di un porcentahe di nos pueblo cu no a tuma e consehonan di Gobierno y expertonan tanto na serio ainda y esaki tabata notable cu e cantidad di hendenan ainda riba  caya y/of na lama 18 di maart ultimo.
Corona Virus ta un virus cu ta wordo transmiti masha masha liher y por ta mortal primordialmente pa hendenan di un edad mas halto y hendenan cu ta sufri di malesanan cronico.
Di acuerdo cu cifranan internacional 81% di esnan infecta lo bira malo pero levemente, 14% lo bira hopi malo y 5% lo ta fatal. Es decir di cada 100 persona infecta 81 lo bira malo leve, 14 lo bira hopi malo y 5 lo fayece.
Gobierno di Aruba hunto cu su expertonan local ta den contacto estrecho cu World Health Organization (WHO) y tambe RIVM di Hulanda esta ( Rijksinstituut voor Volksgezondheid en Milieu) pa asina hunto sigui e protocolnan mundial estableci pa expertonan riba e tereno aki.
Mundo y expertonan ta deal cu un virus nobo unda ningun pero ningun hende por a anticipa e embergadura di Corona Virus. No solamente un sla formal pa e ser humano unda paisnan ta serando frontera un mas promer cu otro pa proteha salud di nan conciudadanonan pa purba controla y derota Corona Virus pero alabes e golpi economico fuertisimo pa mundo henter.
Parlamentario Endy Croes ta pensa ki mensahe esaki lo ta pa e humanidad rond mundo? Tin cosnan ta pasa pa algun rason y kisas ningun di nos ta compronde y tin splicacion pa esaki ainda. Kiko ta e mensahe cu Señor a manda pa henter mundo?
Ohala nos por biba e dia pa compronde esaki. Aruba ban UNI, Aruba ban traha hunto y ban busca e salida pa henter e pais. Desde Gobierno, Gremio, Comercio, Sindicato, NGO’s y tur pero tur organisacion y instancianan rond Aruba.  No ta e momento pa busca pleito ni tampoco culpa ningun hende. Ta momento pa pone tur diferencia un banda.
Ta e momento pa calma otro, tin comprension pa e situacion y hasi tur cu ta na Bo alcance pa abo tambe forma parti di e solucion. Yuda bisiñanan cu ta den necesidad, yuda prohimo cu a perde trabou y brinda atencion na e humanidad. Bin cu ideanan positivo cu por contribui. Kita e bachi di negativismo.
Parlamentario Endy Croes ta acentua cu nos Minister Presidente Evelyn Wever Croes, Minister di Salud Dangui Oduber y henter e elenco di Ministernan a lora manga di camisa y dia y nochi sin sosiego ta buscando solucion pa henter nos pueblo. No one will be left behind!
Gobierno lo busca tur hermentnan na su alcance  pa brinda ayudo na esnan mas afecta manera empleadonan den e cadena di turismo y negoshinan cu lo haya nan den situacionnan impopular. Awor ta e momento pa nos sera cabez. Un pa tur y Tur pa un! Responsabilidad di cada conciudadano sigui protocol di prevencion y instruccion di gobierno.
Laba man, no sunchi, no braza y tosa den elleboog. No bishita nos grandinan ban cuida nan. NO SALI DI CAS! Ban yuda proteha comunidad. Hunto nos por!
</doc>
<doc docid='diario_134' lang='pap' type='mono' source='http://www.diario.aw/2020/03/rosalia-magdalena-bartels-daal-zuniaga/' term='covid-19'>
Ku inmenso dolor, pero konforme Dios su boluntat i pa tur loke ela nifiká pa nos.
A bai sosegá den brasa di Señor, nos kerido Mama:
ROSALIA MAGDALENA BARTELS DAAL-ZUNIAGA
*29 Mei 1923     –     †18 Maart 2020
Na nòmber di su:
Esposo:                †Elmer C. B. Bartels Daal
Yunan:                  Conrad J. M. Bartels Daal
Mathias C. Bartels Daal i Joyce P. Bartels Daal
Ñietunan:            Nicole R. Bartels Daal
Conrad C. M. Bartels Daal
Stefan A. M. Bartels Daal
Ruman:                † Victoria Zuniaga de Arispe,
† Angel Humberto Pariche,
Ligia Pariche de Peña i Ernesto Peña.
Subrinonan:       †Jose Arispe i famia
Gerado Arispe i famia
Rafael Arispe i famia
Angel Humberto Pariche i famia
Marcos Pariche i famia
Ivan Pariche i famia
Morela Pariche i famia
Yuris Peña
David Peña i famia
Yudaly Peña i famia
Kuñá:                    † Eline M Bartels Daal
Na Hulanda:       Anrno Honing i Olga Honig  i yunan
†Mayra Trommel i Jan Trommel i yunan
Helma Honig i yunan
Marlene Keuls
Na Korsou/Aruba: Mirem Gravenhorst, Milushka Perret Gentil, AnaClara Perret Gentil, Elba Schotborg i yunan, Rebecca Servage i yunan
Persona ku a kuid’é:       Roosje James
Demas Famianan i Konosínan: Elias, Boom, Guda, Nicatia , Irasquin, Amon, Zengering, Robles.
Un danki spesial na Stichting Hamiëd
Si den nos tristesa nos por a lubidá un famia of konosí, nos ta pidi diskulpa.
Oportunidat pa tuma despedida lo tuma luga Djamars 24 Mart 2020 na El Consolador na Charo.
Ta risibi bishita entre 9’or pa 9:30’or di mainta, sigui pa un respons na El Consolador na Charo. Cremashon lo tuma luga den seno familiar.
NO TA RISIBI BISHITA DI KONOLENSIA NA KAS, NI PROMÉ NI DESPUES DI ENTIERO.
Por fabor tene kuenta ku medidanan di prekoushon imponé pa gobièrnu di Kòrsou enkuanto COVID-19.
</doc>
<doc docid='diario_135' lang='pap' type='mono' source='http://www.diario.aw/2020/03/gobierno-lo-bay-regula-temporalmente-algun-producto-extra-di-prome-necesidad/' term='covid-19'>
ORANJESTAD (AAN):  Ministro di Finansa, Asunto Economico y Cultura  ta anuncia cu den cuadro di brote global di e coronavirus (COVID-19), entrante 20 di maart 2020, lo bay regula extra productonan di necesidad temporalmente. (articulo 2 di Prijzenverordening)
E mayorista mester cuminsa calcula y adapta e prijsanan di e productonan aki cu e margenan menciona nan mes desde dia 20 di maart 2020. Igualmente e detayista (supermercadonan, minimarkets) tambe tin cu adapta nan prijsnan basa riba e margenan indica.
Departamento di Asunto Economico (DEZHI) lo haci control retroactivo riba e prijsnan. Pa e motibo aki ta haci apelacion na tur mayorista cu ta ofrece e productonan aki den mercado, pa manda factura y gastonan di transporte di ultimo carga pa cu calculacion di prijs maximo pa e productonan menciona, dentro di 24 ora (conforme articulo 4 di prijzenverordening).
Por fabor manda tur documento digital na [email protected]. DEZHI lo cuminsa haci calculacion di prijs maximo di e productonan special aki y tambe publicacion di esakinan.
</doc>
<doc docid='diario_136' lang='pap' type='mono' source='http://www.diario.aw/2020/03/ta-actonan-di-ignorancia-ora-cu-ta-tene-actividadnan-cu-aglomeracion-di-hende/' term='covid-19'>
Cuerpo Polis tambe cu apelacion pa keda cas
ORANJESTAD (AAN):   Ta asina cu Gobierno di Aruba a haci un yamado na comunidad di Aruba pa keda cas y mantene un distanciamento social.
Pero parce cu tin personanan cu no ta worry cu e peliger ora cu tin fiesta of aglomeracion di hende. Awor Gobierno a bin cu e medida pa cera establecimentonan 10or di anochi.
Tin paisnan unda a hacie caba pa motibo cu pueblo no tabata atende cu e medidanan di precaucion.
Relaciona cu e medida aki, Vocero di Polis, Lito Lacle a indica cu e meta principal aworaki ta pa preveni cu e virus COVID-19 sigui expande.
Prome Minister, a bisa, a saca un decreto cu ta bisa cu tur permiso duna door di Polis ta wordo cancela obligatoriamente y tin cu cumpli cune.
E decreto aki ta algemeenbelang y si Prome Minister dicidi di kita e permisonan y dicidi cu nan no ta valido mas, tin cu cumpli e ordo, a remarca.
El a bisa cu ta keda na e persona si e ta haci un BBQ den cura di su cas. Ta conseha tur hende pa keda na cas. Pero ta aconseha pa tin un distancia di 1 meter for di otro y mester zorg pa mantene esaki.
Lito Lacle a sigui bisa cu mester abstene pa ta ariba caya, pa socializa menos cu ta posibel. Esaki riba termino largo ta bay haci e trabao di hospital mas facil ya cu lo tin menos pa atende cu e virus aki.
El a cataloga e tipo di actividadnan cu tabata tin y cu a ocasiona aglomeracion di hende como un acto di ignorancia. El a bisa cu ta compronde cu tin hende cu kier pa pueblo disfruta di e coremento cu brommer, etc, pero tin cu tene cuenta cu ta bay trece cu e virus lo por plama.
Vocero di Polis a recomenda pa yama Polis solamente ora tin casonan urgente.
</doc>
<doc docid='diario_137' lang='pap' type='mono' source='http://www.diario.aw/2020/03/ministro-ta-insisti-cu-tin-suficiente-alimento-y-combustible-na-aruba/' term='covid-19'>
ORANJESTAD (AAN): Durante conferencia di prensa Minister di Economia asesora pa Directora di Departamento Economico  y sr. Hubert Dirks den representacion di Mayoristanan (Wholesalers), a pidi comunidad pa keda trankil y no bay over den panico door di bay haci compra na grandi pa miedo di e consecuencia cu e crisis di COVID-19 por trece pa nos Pais.
Tin suficiente alimento, fruta, berdura y productonan petrolero:
Minister Maduro a informa cu Departamento di Economia ta den contacto cu e mayoristanan y nan a confirma cu nan tin suficiente stock di alimento pa abastece e mercado local y pesey no mester bay den panico y bay cumpra tur locual tin riba reki den supermercadonan.
Tin suficiente stock y tin container na caminda cu mas stock. Pa locual ta trata fruta y berdura, esakinan ta yega Aruba tur siman pues tambe tin suficiente. Minister Maduro a informa cu tin suficiente combustibel y gas, pues pueblo no mester preocupa pa esey.
E mandatario a splica cu na momento cu tin un crisis, ta monitorea e situacion ‘dia pa dia, ya cu den un dia e situacion por cambia.
Di parti di e mayoristanan sr. Hubert Dirks a splica cu nan tin un plan di contingencia pa si acaso algo sosode cu e mercado caminda nan ta importa e productonan, den e caso aki for di Merca. Na momento cu algo pasa nan por divergi y bay importa for di otro mercado cu ta mas cerca di nos Pais.
Minister Maduro a haci un apelacion riba e sentido di responsabilidad y convivencia di comunidad. E mandatario a pidi pa nos cuida nos mes y di otro, specialmente di esnan cu ta mas vulnerabel.
Ban brinda nos ayudo na otro pa asina nos tur hunto por sobrepasa e crisis aki. Gobierno hunto cu un crisisteam ta trahando duro pa percura pa tur decision y accion necesario. Hunto y cu poder di Dios nos ta logra sobrepasa e crisis aki.
</doc>
<doc docid='diario_138' lang='pap' type='mono' source='http://www.diario.aw/2020/03/esaki-ta-tur-e-casonan-di-coronavirus-den-caribe-y-centro-america/' term='covid-19'>
ORANJESTAD (AAN): Coronavirus ta sigui ataca henter mundo.  E pandemia ta sigui expande den tur direccion.  Caribe y Centro America a converti caba den un zona cu tambe a wordo afecta.  Te cu Diahuebs merdia 12:30 pm, tin 363 caso den tur e dos zonanan aki, y Panama ta e pais cu ta esun mas afecta.
Te cu Diahuebs merdia 12:30 pm, Panama ta conta caba cu 109 caso di Coronavirus, y esey ta pone nan bira e pais na Centro America cu tin e cantidad mas grandi di hende contamina, di cual uno ya a fayece.
Rond mundo, un total di 230.542 hende a wordo afecta, di cual 9.390 a perde nan bida.
E di dos pais mas afecta den e zonanan di Caribe y Centro America, ta Costa Rica.  Pa curiosidad, nan tabata e prome pais cu a registra un pashent cu e virus Covid-19 den Centro America.  Te cu Diahuebs merdia, nan tin 69 caso di persona contagia cu Coronavirus.
E di tres pais mas afecta ta Republica Dominicana cu tin 34 caso positivo pa Coronavirus, y cu ya caba 2 hende a perde nan bida.
E ultimo paisnan cu ainda no tin Coronavirus ta e.o. Bonaire, Saba, St. Eustatius, Anguilla, St. Kitts & Nevis, Dominica, y tambe Grenada.
</doc>
<doc docid='diario_139' lang='pap' type='mono' source='http://www.diario.aw/2020/03/hospital-tin-mas-di-30-cama-disponibel-pa-casonan-di-coronavirus/' term='covid-19'>
Dr. Roodenburg, Infectioloog:
ORANJESTAD (AAN):  Tin den comunidad algun pregunta den comunidad relaciona cu e cantidad cu Hospital tin disponibel pa atende cu casonan di Coronavirus.
Dr. Roodenburg, Infectioloog na Hospital Dr. Horacio Oduber y miembro di e Crisis Team di Coronavirus a laga sa cu den Hospital na un departamento, a move tur e pashentnan pa otro parti di Hospital.
Aworaki tin 30 cama liber pa pone e pashentnan cu Coronavirus. Esey ta apart di e camanan cu tin den ICU. Tur ekipo ta prepara pa ricibi pashentnan cu COVID-19, asina cu e casonan presenta.
CITA NA TELEFON
E medico a laga sa cu tur cita den hospital a wordo converti den cita na telefon pasobra kier minimalisa contacto entre doctor y pashent y contacto entre pashentnan.
Pa awor tur e pashentnan lo ricibi yamada cu doctor lo bay yama nan cu nan no mester presenta na nan oficina, a bisa.
BISHITA NA HOSPITAL
E bishita a keda limita den orario pa minimalisa e riesgo di contaminacion den hospital, a señala.
</doc>
<doc docid='diario_140' lang='pap' type='mono' source='http://www.diario.aw/2020/03/ahata-entrante-otro-siman-no-tin-turismo-na-aruba/' term='covid-19'>
Buelonan di Merca lo stop temporalmente riba 25 di Maart
ORANJESTAD (AAN): Aruba Hotel & Tourism Association ta ofrece informacion tocante e realidad cu nos industria di turismo ta experienciando a consecuencia di e crisis mundial di Coronavirus COVID-19.
Den esfuersonan importante pa frena e virus na Aruba, nos Gobierno mester a tuma e decision dificil pa cera nos frontera pa tur bishitante internacional te 31 di Maart. Aerolineanan cu ta experienciando retonan sin precedente a cambio nan schedule como reaccion na tur frontera cera y pa purba salvaguardia nan compania.
Buelonan di Merca lo stop di yega y sali di Aruba temporalmente riba 25 di Maart. Buelonan yegando ta trece residente local so y no bishitante pa motibo di nos frontera cera pa bishitante internacional. Buelonan cu ta sali ta hibando turistanan bek cas.
Ta importante pa tur hende compronde cu ocupacion na hotel ta bahando lihe y pa otro siman ta premira cu e ta yega ocupacion 0. Sin bishitante no tin huesped y cliente pa nos industria di HORECA. Sin cliente, no tin entrada. Hotelnan lo mester suspende servicio y keda mantene e facilidnan minimalmente pa por habri bek mas lihe posibel.
Ta spera di  por drenta den fase di recuperacion pronto, danki na tur e decisionnan dificil cu mester tuma awor. Nos mester yuda Aruba pa ta lo mas resiliente posibel pa surpasa e crisis mas lihe posibel. AHATA ta trahando estrechamente cu Gobierno y ta urgi tur compania pa tuma decisionnan responsabel y haci lo mas posibel pa apoya nos residentenan durante e crisis.
Ta urgi tur hende na Aruba pa sigui e instruccion di Departamento di Salud Publico, pasobra e lucha contra e transmision di e virus COVID-19 ta responsabilidad di nos tur. Nos tur mester yuda otro mas cu nunca.
</doc>
<doc docid='diario_141' lang='pap' type='mono' source='http://www.diario.aw/2020/03/mensahe-falso-riba-whatsapp-a-circula-encuanto-cuarentena-na-dimp/' term='covid-19'>
ORANJESTAD (AAN): Riba Diaranson un rumor infunda a cuminsa circula via broadcast di Whatsapp, na unda ta alega cu tin contagio di Coronavirus den Departamento di Impuesto (DIMP).  E storia falso a hasta splica cu a implementa cuarentena absoluto riba e organizacion.
Departamento di Impuesto ta lamenta y refuta esaki completamente.
“Nos ta consciente cu COVID-19 por afecta un colega, cliente y/of partner strategico, sea ta den e facilidadnan di Departamento di Impuesto of cualkier otrolugar riba nos isla. Maneho di Departamento di Impuesto ta funda riba prevencion di propagacion di COVID-19 y ta tuma esaki hopi na serio,” Meverly Romano di DIMP a indica na DIARIO.
Departamento di Impuesto ta sigui e protocol estableci pa Gobierno di Aruba y pro-activamente a tuma pasonan preventivo, manera manda personanan di risico halto cas pa keda den cuarentena. Na ningun momento esaki ta implica contraccion of transmision di e virus en cuestion.
Nan prioridad como Departamento di Impuesto ta ehecuta e leynan di impuesto di nos pais y tambe como dunado di trabao, cuida semper e bienestar, salud y derecho di privacidad di cada empleado.
Gerencia di Departamento di Impuesto ta lamenta e alegacionnan falso cu ta circulando. Esakinan ta genera panico, miedo y desconfianza innecesario entre e coleganan y e contribuyentenan.
Departamento di Impuesto ta un organizacion vital pa Pais Aruba y ta opera bou e principionan di confidencialidad, etica y transparencia segun ley di nos pais ta dicta. Alegacionnan falso no ta worde tolera y lo worde investiga inmediatamente.
</doc>
<doc docid='diario_142' lang='pap' type='mono' source='http://www.diario.aw/2020/03/personal-di-cuerpo-cea-tambe-ta-alerto-y-ta-proteha-nan-mes-cu-e-menaza-di-virus/' term='covid-19'>
ORANJESTAD (AAN): Riba Diasabra, director hefe di Cuerpo Especial Arubano esta CEA  a yama un reunion  di suma importancia cu hefenan di diferente Departamento di CEA pa splica tocante e nan lo bay haci pa asina preveni e malesa di Coronavirus Covid-19 den e lugarnan unda su personal ta traha.
Tambe asina yuda cu esaki pa combati den comunidad.
E reunion a bay hopi bon y e servicio a percura pa un par di producto cu lo por bay yuda cu esaki pasobra manera tur hende sa CEA ta esun cu ta cuida e lugarnan di gobierno y tambe ta cuida KIA tambe ta transporta preso pa Corte y ta traha hopi den publico.
Pesey a dicidi na yama un reunion di urgencia Diasabra atardi y pone nan na altura,
Sr Ronnie Geerman kier bisa na tur hende pa coopera cu tur loke Departamentonan DVG di Salud ta anuncia caba na comunidad y pa tuma esaki na serio y tambe pasa tur informacion necesario pa otro asina nos tur por yuda combati esaki.
</doc>
<doc docid='diario_143' lang='pap' type='mono' source='http://www.diario.aw/2020/03/caso-di-coronavirus-confirma-na-aeropuerto/' term='covid-19'>
*Trahador di Aerolinea a test positivo
*Aeropuerto a tuma medidanan mesora
ORANJESTAD (AAN):   Diahuebs tabata circula rumornan cu un trahador di un aerolinea mericano aki na Aruba a sali positivo na Coronavirus.
Atardi mes, gerencia di aeropuerto Reina Beatrix mesora a confirma pa medio di un memo na e partnernan cu nan a haya informacion cu un empleado di un di nan usuarionan di aeropuerto a resulta positivo pa COVID-19.
E comunicado ta bisa cu AAA NV ta trahando den identifica tur e personanan cu tabata tin contacto directo cu e empleado aki y cu tambe nan ta den contacto cu e ‘Employer’ pa asina tuma medidanan preventivo.
Esaki ta nifica cu AAA NV ta drenta den loke ta nan ta yama Scenario 2: COVID-19
Entre e medidanan cu Airport a tuma:
– Tur trahadornan di AAA di e grupo den risico a wordo manda cas per dirct.
– Cu e compania a tuma medidanan preventivo caba di ‘self-quarantine’.
– E lugar di trabao a wordo cera.
– Cu nan ta bezig hunto cu e compania identificando esnan cu tabata tin contacto cu e trahador en cuestion.
– E area di trabao y becindario a wordo haci limpi diahuebs atardi mes pa 2:30 pm door di un team di limpieza.
Mientrastanto, AAA NV ta sigura cu nan lo continua cu nan plan di accion como un reaccion inmediato na cualkier situacion cu por presenta den e temponan aki di crisis rond di Coronavirus.
Te cu aworaki, no ta conoci si esaki ta trata di e caso number 5 cu a wordo anuncia door di DVG diahuebs mainta of ta trata di un di 6 caso. Locual si por a confirma ta cu ta trata di un persona masculino.
DIARIO lo duna un update asina cu e informacion oficial bin dilanti den transcurso di awetardi.
</doc>
<doc docid='diario_144' lang='pap' type='mono' source='http://www.diario.aw/2020/03/aruba-tin-125-persona-den-cuarentena-pa-coronavirus/' term='covid-19'>
||| Como 61 persona a sali negativo pa test
ORANJESTAD (AAN): Tabata Diamars anochi, cu Prome Ministro Evelyn Wever-Croes a revela cu Aruba a conoce su Caso #4 confirma di Coronavirus Covid-19.
Ta trata aki di un turista Mericano cu a bin Aruba pero cu no a hospeda na un Hotel.  El a bin Aruba cu su casa, y nan no a mobiliza hopi rond di Aruba.  Pues e chens cu nan a plama e virus, ta bira minimo.
Mirando e hecho cu e casa di e turista lo por a wordo contagia, e tambe a ser poni den cuarentena y a haci un test cune.
Te cu Diaranzon merdia 1:00 pm, e cantidad di hende na Aruba cu ta den cuarentena-propio ta 125 persona.
Segun Jurette Croes na Aruba di berdad tin 125 persona caba den cuarentena.  Tambe di tur esnan cu a pasa e Test, te cu Diaranson merdia tin 61 persona cu a sali negatief pa Covid-19.
Aki e experto di Salubridad Publico, a bisa cu nan ta deliberando pa cambia e definicion, amplia esaki pa asina bay test mas persona pa Covid-19.
Mientras tanto Dialuna anochi tabata Prome Ministro mes cu a revela Caso #3 di Covid-19 na Aruba.  Aunke e no a duna nomber ni edad, a sali na cla cu e ta un ser femenino.  E tambe ta den isolacion aworaki, y su caso tambe a bin debi na contacto anterior cu su pareha, y esaki tambe ta un caso di Coronavirus importa.
CUARENTENA:
Cu Cuarentena nifica cu e pashent ta wordo ordena pa e bay cas y pa 14 dia largo no mag di tin contacto cu hende di afo.  Paso probablemente bo a bin di un isla of pais cu tin virus, of tabatin contacto directo cu un hende positivo.
Na cas, abo como pashent tin di keda separa di sociedad y famia.  Preferible keda den camber y no tene contacto cu hende afo. Si bo sinti sintoma, e ora bisti mascara hasta ora bo ta den cuarentena.
Si ta posible keda bo curpa cera den un camber.  Aki bo ta separa tur forki, cuchara, y cuchiu y bo serbete.  Si bo ta tosa of niester, tira e napkin afo den un saco di plastico, mare.  Haci bo actonan concientemente.
Bebe paracetamol tambe pasobra e ta eficiente y no ta dunabo ningun complicacion.  Bebe hopi awa ora bo tin keintura.  Mantene contacto cu famia via telefon of videocall.  Kizas bo por ricibi cuminda y cos di bebe via bentana di camber cu ta wordo lo minimo habri.
ISOLACION:
Na Aruba bo ta bay den Isolacion si acaso bo a sali positivo pa e virus.  Aki ta ser pidi pa ban fortifica nos lazo familiar den esaki.  Un hende isola na cas y no por sali bay haci compras, ta necesario pa su famia of amigonan por sostene den esaki.  Crea un forma pa comunica cune, y tur hunto yuda sostene e persona aki.
Esnan mas riesgoso ta riba 60 aña y esnan cu problema cronico, e.o. obesidad, cardiovascular, curazon, presion halto, diabetico, inmunologico abao, cancer, HIV.
Corda cu Callcenter 280-0101 ta ricibi hopi yamada.  Aruba ta trahando riba un otro sistema pa bay habri comunicacion cu publico, y esey lo bay inclui Whatsapp chat tambe.  Pesey por lo pronto, laga e number di Call Center liber pa esnan cu tin sintoma.
Si acaso abo tin famia den exterior cu tin problema pa haya vuelo pa regresa Aruba, por yama un number pa haya yudanza.  Anteriormente a suministra un number so pa yuda hende, pero e number aki ta constantemente ocupa.  Awor a bin cu 3 number en total.
Esnan den problema den exterior por yama 569-6897, of 568-9251, of 563-7928.
</doc>
<doc docid='diario_145' lang='pap' type='mono' source='http://www.diario.aw/2020/03/lista-di-pago-pa-exterior-cu-no-mester-di-licencia-special/' term='covid-19'>
Mientras Banco Central Aruba ta sigui vigila desaroyo mundial
*Mas medida por wordo tuma pa mantene base solido Florin
ORANJESTAD (AAN) — Banco Central di Aruba ta sigui vigila e desaroyo mundial y lo tuma pasonan necesario pa sigura e base solido di e Florin Arubano.
Den e anuncio oficial di Banco Central Aruba, ta wordo mustra riba e shock cu a wordo provoca mundialmente dor di e coronavirus nobo COVID-19 na nivel financiero y ta urgi pa tuma medida.
E autoridad monetario di Aruba, cu mester garantisa confiansa den e Florin Arubano, lo tuma mas medida si esaki ta necesario pa garantisa un sector bancario solido y sano den un situacion di stress na Aruba. Tambe mester percura pa e moneda oficial Arubano por keda mara na e Dollar Mericano.
E medidanan cu Banco Central di Aruba a tuma no ta afecta e transaccionnan menciona den articulo 9, incision 2, di e ley cu ta regla trafico di placa stranhero (divisa)
Pa miho informacion di Aruba, DIARIO ta resumi tur e transaccionnan den moneda cu por sigui tuma luga, sin necesidad di un licencia special.
Importacion y exportacion di articulonan y gastonan asocia.
Transaccionnan di transito, gastonan di transportacion y di seguro pa transportacion internacional.
Gastonan di pasashi y gastonan pa biahe y acomodacion.
Pagonan pa interes y dividendo.
Transferencia di ganashi.
Pagonan relaciona cu huur; pa paga debe of pa reduccion di balor di inversion.
Credito riba termino cortico of facilidad similar di banco riba termino cortico.
Pago pa trabou of servicio.
Gastonan di oficina of trabou administrativo.
Pago di sueldo of pensioen.
Primanan pa seguro.
Pago di alimentacion y becanan.
Otro transaccionnan cu Banco Central ta considera similar.
Pa e transaccionnan aki pues no mester di un licencia di Banco Central, e autoridad monetario di Aruba.
</doc>
<doc docid='diario_146' lang='pap' type='mono' source='http://www.diario.aw/2020/03/depresion-ta-awor-e-unico-realidad-economico-mundial/' term='covid-19'>
Paisnan ta uza reservanan pa confronta COVID-19
*Paisnan mester uni pa yega na contenido economico nobo
*Recesion mundial sin pronostico pa final por wordo anuncia
ORANJESTAD(AAN)–Dia 18 di Maart mundialmente lo drenta historia mundial como e dia cu mundo ta expresa su mes riba su realidad economico, den cual unicamente depresion ta e unico factor.
Dirigentenan mundial no ta na haltura cuanto tempo lo dura prome cu COVID-19 ta tras di lomba. No por planifica sin certidumbre y sin planificacion, economia mundial hamas por sobrevivi.
E situacion mundial nobo ta wordo considera di mucho mas impacto cu ultimo recesion debi na su caracter.
E falta total di conocemento exacto di e virus nobo, ta haci cu hende no por splica cuanto e situacion mundial di emergencia lo dura y cuanto placa e lo costa mundo.
Balornan financiero ta basha abou na un mundo, cu ta contempla final di un era economico, cu lo mester haya un contenido nobo.
Mester cuminsa prepara publico pa scarsedad cu por surgi, pero tambe introduccion di sistemanan nobo cu lo permiti mundo funciona a base di decision pa terminonan cortico mientras ta diseña un futuro nobo basa riba experencianan amargo cu awor mundo ta registra.
Depresion mundial ta topa cu hende na momento cu enfermedad ta afecta lidernan y ta hasta dicidi kende lo ta lider na diferente pais.
Lidernan actual mester tene cuenta cu como hende nan tambe por wordo afecta cu e virus, cu ya a presenta na nivel gubernamental na varios pais.
Mundo na e momentonan aki no mester bay tene cuenta cu solucionnan pa medio di interes, tarifanan y tur loke ta afecta comercio y economia mundial. Mundo mester knock out un virus pa e por continua.
Den e contenido economico nobo cu ta wordo planea na e momentonan aki mester tene na consideracion factornan di riesgo desconoci den economia moderno. Tabata tin malesa cu a afecta mundo moderno pero no den e forma aki. Ademas e era digital a haci cu informacion por a plama y asina crea panico cu a bira mas desastroso pa economia.
E recesion mundial lo topa mundo cu un problema grandi. Debe y decisionnan tuma a base di panico lo tin un efecto pisa pa e sector di capital.
Mundo realmente ta den estado di recesion cu un mercado di balor cu no por funciona pero tambe necesidadnan un economia basico sano, completamente interumpi pa e ansha di hende enfrente COVID-19.
DIARIO lo sigui vigila e situacion mundial pa asina un Aruba bon prepara por sigui cana.
</doc>
<doc docid='diario_147' lang='pap' type='mono' source='http://www.diario.aw/2020/03/sint-maarten-a-bati-alarma-pa-horcan-coronavirus/' term='covid-19'>
Dos pais uni riba un isla chikito ta enfrenta COVID-19
*Crisis mundial por bay topa cu e temporada di horcan
Na tur pais bida mester sigui. Esaki tambe ta e caso pa e isla parti den dos pais. E parti Hulandes ta Sint Maarten y e parti Frances, San Martin.
Generalmente no tin mucho problema pa atende cu e realidad aki. Calamidad ta trece cambio den decisionnan cu gobiernonan mester tuma pa bienestar di e pais.
Un pakete di medida a yega San Martin for di Francia, uno di e paisnan Europeo cu for di tempran a conoce e progreso di COVID-19 y a cera su portanan pero tambe entradanan grandi cu e pais ta ricibi na turismo entre otro.
San Martin no ta diferencia di su madre patria Europeo. Na momento cu orden a drenta pa e cera su portanan pa asina evita e peliger di e coronavirus nobo, el a despedi di entradanan importante na e pais.
Bida a cambia na San Martin, cu habitantenan cu no por subi caya ni pa haci compra sin un permiso special. Cada asunto special cu ta permiti nan subi caya, ta exigi tambe un permiso cu por baha dor di computer.
Un pakete di medida separa a wordo tuma na Sint Maarten, cu a conoce e prome caso oficial di COVID-19 na momento cu e gobierno ya a dicidi pa cera portanan di e pais y tuma medidanan drastico pa evita e malesa plama.
Informacionnan cu ta sali for di St. Maarten/San Martin, ta presenta un realidad di paisnan den Caribe cu tur aña mester tene cuenta cu e temporada di horcan. Esaki a haci e preparacionnan na e pais mas facil.
“Prepara pa COVID-19 ta pa Sint Maarten un preparacion ora alarma wordo bati pa horcan. Nos ta prepara nos paketenan, nos ta prepara pa suspenso, nos ta prepara pa peliger. Nos mester drenta isolacion na momento di horcan tambe y nos mester cera nos mes den cas pio cu ta e caso cu e coronavirus nobo, “un miembro di comunidad di Sint Maarten a splica.
Pa cuanto tempo e isla ta prepara? E comunidad no ta na haltura. E por ta un tempo cu ta bay topa cu e temporada di horcan cu lo por hinca region di Caribe den un problema serio.
Ya ta analisa fondonan pa cubri e resultadonan di COVID-19.  Mester tene na consideracion cu na Juni mester tin fondo prepara pa inicio di temporada di horcan.
Economia a cay na e isla di dos pais na e parti Noord di Caribe. E isla di origen di hopi Arubiano siglo pasa, ora migracion tabata uni pueblo cu awe mester isola.
</doc>
<doc docid='diario_148' lang='pap' type='mono' source='http://www.diario.aw/2020/03/cmb-lo-pone-un-moratorio-riba-prestamonan-personal-y-comercial/' term='covid-19'>
Alivio financiero na nan clientenan

ORANJESTAD  (AAN):   Caribbean Mercantile Bank (CMB) a haci un anuncio importante pa asina yuda alivia e situacion di nan clientenan den cuadro di e crisis mundial door di Coronavirus.
“Nos negoshinan local ta haya nan mes obliga pa tuma medidanan en conexion cu e Coronavirus (COVID-19), sea nan a cera of nan a manda empleadonan cas.
Nos di Caribbean Mercantile Bank ta haci nos maximo esfuerso pa contribui na brinda un alivio na nos clientenan.
Manera indica anteriormente, nos a activa nos “Plan di Continuidad di Negoshi” (Business Continuity Plan) y ya caba a anuncia algun medida operacional/interno pa sigui protega nos empleadonan contra e riesgonan di contrae e Coronavirus.
Naturalmente, bienestar di nos clientenan tambe ta prioridad y nos ta consciente cu diferente cliente personal y comercial lo bai pasa den temponan dificil cu menos entrada.
Pesey CMB como parti di MCB Group a tuma e siguiente decisionnan como prome paso:
ALIVIO FINANCIERO*
– Pa 3 luna (maart, april y mei) lo pone un moratorio riba prestamonan personal y comercial.
– Esaki kiermen cu pa e siguiente 3 luna, CMB lo suspende automaticamente pagonan riba prestamo personal, prestamo pa auto, prestamo di hipoteca personal. Pues no ta paga capital y tampoco interes; e interes lo wordo capitalisa riba e prestamo. Nos lo sigui evalua e situacion y caminda ta necesario lo haci ahustacion adicional.
– Pa prestamo comercial por fabor contacto bo account manager via email of telefon pa yega na un areglo pa cu e pagonan.
– Persona of negoshi cu mester di espacio financiero adicional por tuma contacto cu banco via email of telefon pa discuti un facilidad di credito temporal.
– Pa cualkier otro necesidad financiero, nos banco ta keda dispuesto pa evalua esaki individualmente.
Ordo pa transferencianan local y internacional cu wordo entrega personalmente na un sucursal prome cu 11:00 AM lo wordo procesa mesun dia.
Pa proteccion y seguridad di nan clientenan y conforme informacion di autoridadnan di salubridad,  lo permiti solamente un cantidad limita di cliente pareu den cada sucursal.
Ta suplica nan cliente y bishitantenan pa por fabor sigui e instruccionnan di nan cuerpo di seguridad.
Ta pidi encarecidamente na nan clientenan pa haci mas uso posibel di nan servicionan electronico manera por ehempel Online Banking, Mobile Banking, Fuel Up pa yena gasolin y por haci pago cu bo Bancomatico Debit Card y tambe si mester usa machinenan di ATM.
“E ta nos compromiso cu nos lo sigui duna nos aporte, conseho y comparti nos miho pensamentonan con pa surpasa e temporada aki.
Den temponan dificil aki tambe nos kier a yama bo danki pa bo confiansa den nos banco”.
Keda pendiente di mas informacion di CMB riba nan website of medionan social.
*Prestamonan personal of comercial cu tin mas cu 90 dia di pago atrasa, NO ta bini na remarke.
</doc>
<doc docid='diario_149' lang='pap' type='mono' source='http://www.diario.aw/2020/03/restaurantnan-mester-a-bira-creativo-y-a-cuminsa-ofrece-servicio-di-delivery/' term='covid-19'>
ORANJESTAD (AAN):  E situacion rond di coronavirus a crea un crisis den tur sector. Comercio ta un di e sector cu ta wordo afecta hopi pisa den e dianan aki.
Por a mira cu Coronavirus a rekeri di distanciamento social pa evita cu e malesa plama. Esaki a trece cune cu mas y mas hende a cuminsa evita di bishita lugarnan publico incluyendo restaurantnan.
Tur esaki ta a base di protocolnan internacional cu ta wordo ehecuta pa evita e contacto social y preveni cu COVID-19 propaga.
Pa e motibo ey a cuminsa ripara cu e comerciantenan mester a bira creativo y pensa riba maneranan pa sigui atende cu e clientela.
Den e dianan aki por constata cu hopi negoshi ta ofreciendo servicio di entrega na cas of na oficina. E servicio di ‘delivery’ aki ta limita e contacto social y sigur ta un opcion pa comunidad keda saludabel.
Sigur ta un bon iniciativa pa evita cu e negoshinan ta perde entrada. Al menos, esaki lo yuda pa comercio no keda na e minimo di entrada door di e perdida di clientela. Tin restaurantnan, manera esunnan cu ta parti di Aruba Wine and Dine Hospitality Group cu a bin cu e tremendo iniciativa di haci entrega (Cuminda na cas) totalmente gratis.
Den e dianan aki, mas y mas sector ta wordo afecta. Pesey ta necesario pa adapta na e momentonan di crisis y busca e manera di yuda comunidad pero tambe yuda comercio pa confronta e situacion di crisis mundial.
</doc>
<doc docid='diario_150' lang='pap' type='mono' source='http://www.diario.aw/2020/03/fraccion-avp-ta-pidi-pueblo-pa-ban-cumpli-cu-nos-responsabilidad-civil-y-yuda-otro-como-famia/' term='covid-19'>
ORANJETASD (AAN): Den historia di nos pais, semper e pueblo Arubiano a para hunto y fuerte contra cualkier situacion dificil poni nan dilanti.
Awe un biaha mas nos pueblo tin cu para firme contra di un adversidad si mas serio cu nos a yega di conoce cu ta carga e nomber di coronavirus (COVID-19). Un reto mundial cu no ta keda sin afecta nos.
Miyones di hende ta luchando contra di e virus aki tratando di minimalisa y contene su efecto den cada sociedad. “Den momentonan dificil manera esun cu nos ta pasando aden, ta corecto pa nos tur pone atencion na loke expertonan ta avisando henter comunidad, sigui nan instruccion y conseho pa asina evita expansion y contagio di e virus aki,” lider di fraccion Sr. Marlon Sneek a declara den nomber di fraccion di AVP.
For di diabierna Gobierno di Aruba a bin ta informando comunidad riba e diferente accionan cu a tuma lugar, entre otro, distanciamento social, hygiene y evita aglomeracion. Expertonan a duna hopi informacion y  a informa pueblo riba medidanan di precaucion cu mester a tuma.
Esakinan ta alcansa un limite cu nunca antes nos a conoce aki na Aruba, pero cu ta medidanan sumamente necesario na e momentonan aki pa evita un escalacion di e virus aki. Por surgi situacionnan cu no ta mucho alentador riba plano laboral.
Ta reina un incertidumbre hopi grandi den sector turistico, principalmente den e mundo hotelero, cu ta e base di e pilar principal di nos economia. Empleadonan cu ta mira cambionan di cerca pero nan no sa kico futuro lo speranan. Tambe trahadornan independiente y empresanan mediano y chikito cu ta e weso di lomba di nos economia.
“Como fraccion di mas grandi den Parlamento di Aruba nos ta haci un yamado na ciudadania pa cumpli cu nos responsabilidad civil den esaki. E sacrificio cu ta worde exihi ta sin precedente pa nos bida diario: no laga pa e ta en vano,” Sr. Sneek a bisa. Fraccion di AVP ta sigui comprometi tumando contacto y dunando informacion valioso y necesario na comunidad, supervisando henter e proceso implementa pa Gobierno, caminda interes di tur hende tin cu worde tuma na cuenta.
Den e momento dificil aki, mi persona como tambe henter fraccion y partido di AVP, ta urgi un y tur pa traha hunto, pa tira bista riba otro, percura pa sigui instruccionnan pa proteccion personal y di higiena.
Ban cuida e gruponan cu ta mas vulnerabel den nos comunidad, esunnan cu tin menos proteccion y duna un man caminda cu tin mester.
Na mes momento ban carga nos responsabilidad cu seriedad: evita na plama informacionnan cu no ta corecto den comunidad, creando ainda mas panico cu ya caba nos conoce.
“Na tur esnan cu ta labora den cuido medico y orden publico: danki, forsa y perserverancia. Hunto manera semper e pueblo di Aruba a demostra, nos lo supera e contratiempo aki y nos sali miho for di dje,” lider di fraccion di AVP, Sr. Marlon Sneek, a declara.
</doc>
<doc docid='diario_151' lang='pap' type='mono' source='http://www.diario.aw/2020/03/un-dia-di-himno-y-bandera-diferente/' term='covid-19'>
Editorial
Generalmente dia 17 di Maart, ta den cuadro di preparacionnan pa celebracion di e momento cu den e lucha pa Status Aparte, a introduci e simbolonan di e pais autonomo den Reino, cu Aruba kier a bira.
E Himno y Bandera di Aruba, a bira e prueba pa e seriedad di e Arubiano, cu tabata kier a maneha su propio pais a base di su mentalidad y su capacidad.
Awe Aruba ta prepara pa observa e Dia di Himno y Bandera na un forma diferente. E Himno y Bandera ta recorda Aruba riba problemanan enorme cu e pais a sobrevivi den pasado pero tambe riba e hecho cu na e momentonan aki Aruba tin e autonomia pa hiba su propio maneho den un reto grandi.
Ora mañan 18 di Maart anuncia su mes y Aruba mira su bandera y canta su himno, e pais ta bolbe na su balornan mas sagrado den union den cual patriotismo y solidaridad ta bini dilanti.
Aruba como parti di mundo ta pasa den momentonan dificil, cu a afecta e base economico di e pais. Awe e Dia di Himno y Bandera mester aporta na mas animo pa sigui mira futuro.
Medidanan a wordo tuma pa isola Aruba for di e riesgo mundial grandi. Portanan di Aruba a wordo cera pa evita cu mientras no por confronta e coronavirus nobo, COVID-19, cu remedi efectivo y sigur e vacuna pa stop e virus, e entrada di e malesa na Aruba ta keda habri.
Aruba a tuma e paso mas grandi y responsabel cu e por a tuma den un situacion mundial dificil pero no sin promesa di normalisacion despues di tempo.
Cientificonan ta duna aliento pa loke ta trata un vacuna y remedi contra COVID-19, cu awe ta afecta bida normal.
Cu palabranan di animo na nos pueblo, nos bista ta keda dirigi riba e celebracion di Dia di Himno y Bandera na 2021 cu sin duda lo bira un celebracion grandioso di otro triunfo di nos pueblo.
Ta cu fe den nos Creador nos ta drenta Dia di Himno y Bandera cu nos bista riba tur Arubiano y nos dushi tera Aruba. Nos oracion ta pa pronto por reanuda bida diario y sigui traha cu animo riba construccion di un bunita futuro.
Animo nos ta desea Aruba na entrada di Dia di Himno y Bandera.
</doc>
<doc docid='diario_152' lang='pap' type='mono' source='http://www.diario.aw/2020/03/obispo-a-dicidi-pa-cancela-tur-misa-riba-e-seis-islanan/' term='covid-19'>
ORANJESTAD (AAN): Riba Dialuna anochi trempan, Obispo Mr. Luis Secco a revela cu un decision a ser tuma pa asina reduci cu e brote di Coronavirus Covid-19 ta sigui plama.  Pesey e decision aki a ser tuma pa stop tur mira entrante Dialuna 16 di Maart 2020.
Iglesia Catolico na Aruba a cuminza dia 1 di Maart caba cu medidanan pa pidi tur hende pa no duna otro paz mas ora di misa, y tambe cu lo no pone awa bendita na entrada di porta di misa.
Siguiendo e informe oficial di cada Gobierno local di e seis islanan, y tumando na cuenta e importancia di no tin aglomeracion di hende pa asina yuda contene e virus aki, a reuni cu demas Obisponan den region, y tambe di otro paisnan, y a tuma un decision encuanto celebracion liturgico den Iglesia Catolico.
Nan ta pospone tur esaki, y tambe actividadnan di caracter formativo, katisashi, prosecionnan, fiestanan parokial, y actonan religioso publico di awor te na proximo aviso.  Lo keda duna si Sacramento di Enfermo.
</doc>
<doc docid='diario_153' lang='pap' type='mono' source='http://www.diario.aw/2020/03/entrante-awe-situacion-di-tur-taxi-bellboy-waiter-tourbus-watersports-y-dononan-di-negoshi-chikito-ta-empeora/' term='covid-19'>
ORANJESTAD (AAN): Entrante awe Diamars 17 di Maart 2020, frontera di Aruba ta wordo cera pa tur hende stranhero cu kier drenta e isla.  Solamente Arubianonan biba den exterior so por yega Aruba y drenta via Aeropuerto.
E ta un realidad amargo cu tardi of trempan mester a wordo tuma.  Awor por mira cu ta masha hopi pais mas den Caribe, den Centro America, y tambe na Sur America a cera nan frontera.  Algun di nan a bay mas severo aun, introduciendo lockdown y tin biaha combina cu Toque de Queda, manera Puerto Rico.
ENTRADA TA CAY AWE:
Taxistanan di siman pasa caba indica cu nan trabao a cay drasticamente.  Taxistanan ya no tabata ‘cera’ nan dia mas.
Y for di awe Diamars 17 di Maart en adelante, e ‘bolo di turismo’ lo bay consisti di djis algun pida garnachi.  Esaki ta afecta tur Taxi, Tour Company, tur compania cu ta duna servicio directo na Hotel y Turistanan, incluyendo diferente Restaurant, Waiternan, Bellboys, Watersports, companianan di Car Rentals, y doñonan di Souvernir Shops, doño di negoshinan cu ta ofrece cuminda y bebida na lugarnan turistico, y tambe doño di diferente Boutique Hotels, Airbnb, y Apartamentonan cu ta huur cu turista.
E ta algo cu ta pasando na tur otro isla den Caribe.  Siman pasa caba a anuncia cu Jamaica su turismo a cay cu 40%.  Pa e siman aki e cifra ey lo bay ta mucho mas halto.
GOLPI DURO:
Coronavirus a primi brake masha mahos mes pa e industria di Taxi na Aruba.  Chauffeurnan ta sufriendo di un caida radical di turista cu tin miedo di bay den lugarnan publico pa no haya e malesa.  Nan ta trahando oranan mas largo aworaki, pero hayando ainda menos placa.  Placa simplemente no ta drenta.
Un trahador di Watersport a indica cu e tin tres yiu pa cria, y e ta mirando caba cu pa awor e lo ta kedando sin placa.  Fuera di esey e tin areglo cu DIMP pa paga belasting atrasa, y tur esey ta bay cay masha duro mes riba dje.  E ta pensando di bay busca un otro trabao, pero pa aworaki e no sa kico pa haci.
Algun Waiter a haya tende di siman pasa caba cu kizas lo bay tin algun di nan cu den dianan venidero lo no mester presenta mas, debi cu ta bay reduci e personal.  Pero nan gasto di pago di auto, gasto di huur apartamento, etc., tur esey lo sigui conta.
Pesey mes riba Dialuna, DIARIO a publica con Gobierno di Italia a tuma paso pa yuda ciudadanonan cu ta perde trabao, y ta congela pago di Hipotheek, y tambe pago di cualkier tipo di Impuesto pa un periodo di 18 luna largo.
E Waiter a traha Diasabra cu a pasa, y despues di 3 ora laborando, ta solamente $10 extra di Tips e tabatin den su saco.  Esaki ta algo cu hamas lo socede riba un Diasabra anochi den Restaurant area di Hotelnan.  E ta sinti cu su trabao ta core hopi peligro, y e lo bay ta aki algun dia sin empleo.
HALA FAHA MARA:
Ora cu bo cera frontera, esey nifica cu turistanan lo no yega.  Hotelnan lo ta bashi, y e Arubianonan laborando den e industria aki lo tin di bay check con nan ta sobrevivi luna di Maart y luna di April.
Un trahador di un compania cu ta bende Souvenir T-Shirts, a splica cu ya caba na su cas, su famia a cuminza reduci cumpramento di cuminda, buscando cosnan mas basico pa cushina y come.  Nan a hasta stop di cumpra detergente pa laba paña.
No tin cifra disponible, pero un conocido Taxista a indica na DIARIO cu e ta sospecha cu entrante Diamars, Diaranson, y Diahuebs bay en adelante, e cantidad di trabao lo bay cay cu entre 40 pa 60%.  Esey ta bin cu ademas cu lo por tin un man yen di turista na Aruba, ta masha poco lo tribi di sali bay riba caya y busca Taxi pa bay un restaurant.  E menaza di virus di Covid-19 ta hopi na mente di tur hende.
A nota cu tin algun Restaurant cu a cuminza ofrece cuminda na un descuento, pa asina localnan por bay busca Take-Away pa hiba cas.  Pero e descuentonan superficial di apenas 20% no ta atrae hende, como cu pueblo tambe ta wantando nan cartera duro.
Loke tin di corda tambe, cu e trahadornan aki cu keto bay ta labora pa asina yuda e poco turistanan cu si tey ainda, cu e menaza di e virus ta algo real.  E Waiter, e Taxista, e Bendedor den Tienda tin di biba cu e temor cu nan ta expone nan mes na e virus, mientras cu nan ta sigui busca forma pa gana nan pan di cada dia.
E siman aki mes un ciudadano a bin cu e siguiente recomendacion riba social media pa yuda tur esnan cu ta core peligro di perde entrada.  Que hubo e restaurantnan cu ta luchando pa sobrevivi, nan uni cu algun Taxista cu ta bay di acuerdo pa transporta cuminda for di Restaurant te na adres di cas di e clientenan.  Di e forma ey, cliente ta keda contento, e taxista lo haya un cachi-cachi, y e restaurant tambe lo keda na bida.
E idea ey ta algo radical, pero djis pensa cu e Crisis Mundial di Coronavirus tambe ta un ‘force majeure’ nunca antes bisto.
</doc>
<doc docid='diario_154' lang='pap' type='mono' source='http://www.diario.aw/2020/03/docternan-na-italia-ta-opina-pa-no-atende-pashentnan-riba-80-ana-cu-a-haya-coronavirus/' term='covid-19'>
ORANJESTAD (AAN): E ta un critica cu a sali for di tur skina di mundo y dirigi na e docternan na Italia.  Hopi critica contra maneho di salud na Italia!
Debi na cantidad grandi di contagio pa e coronavirus nobo, casonan cu tin poco probabilidad di biba debi na edad avanza of malesanan pre-existente no por tin acceso na servicio di cuido intensivo den caso cu no tin mas lugar den hospitalnan, segun equipo di maneho di emergencia causa pa COVID-19 den region Italiano di Piamonte.
Unidad di Crisis di e region a traha un protocol pa determina ki pashent lo ricibi tratamento den cuido intensivo y ken no pa falta di espacio, algun medio Italiano a informa.
Segun un documento traha pa departamento regional di Proteccion Civil y publica pa corant Britanico, The Telegraph, “e criterionan pa acceso na terapia intensivo den casonan di  emergencia mester inclui edad di menos di 80 of un puntonan den indice di comorbilidad di Charlson -cu ta indica cuanto otro condicion medico e pashent tin- mester ta menos di 5”.
Nan tambe lo considera capacidad di e pashent pa recupera di un reanimacion. “E crecemento di e epidemia actual ta haci probable cu esaki lo alcance un punto di desekilibrio entre necesidadnan clinico di pashentnan cu COVID-19 y disponibilidad efectivo di recurso intensivo”, segun e documento, cu tambe a specifica cu den caso cu no ta posible proporciona na tur pashent servicio di cuido intensivo, lo ta necesario aplica criterionan pa accede na un tratamento intensivo, cu ta depende di recursonan limita disponible.
E documento ya ta prepara, wardando presentacion final y aprobacion di comite tecnico-cientifico prome cu esaki worde manda hospitalnan.
“Manera den guera, nos mester scoge ken pa salba”, docter Italiano specializa den anestesia y reanimacion, a revela desde hospital di Lombardia, region Italiano azota pa epidemia di coronavirus.
Criticonan di e maneho aki, a bisa cu esaki ta un eutanasia y cu docternan mester brinda servicio y haci tur cos posible pa scapa bida di pashentnan, sin importa nan edad y si nan tin condicion di salud previo.
Secretario di Salud di e region, Luigi Icardi, a sostene cu e protocol ta vinculante y lo establece den caso di saturacion di salanan “un codigo di precedencia pa acceso na cuido intensivo, basa den algun parameter manera potencial di sobrevivencia”.
“Nunca mi kier a yega na e momento aki”, e funcionario a bisa, debi na colapso di sistema di salud di e pais.
Segun e ultimo balance di Proteccion Civil, di diadomingo, 1.218 persona a morto di coronavirus na Lombardia, na unda tin un total di 13.272 caso. Italia ta e pais mas afecta di Europa, cu un total di 1.809 morto y casi 25.000 caso.
</doc>
<doc docid='diario_155' lang='pap' type='mono' source='http://www.diario.aw/2020/03/minister-di-salud-na-francia-a-alerta-cu-ibuprofen-por-empeora-infeccionnan-pa-coronavirus/' term='covid-19'>
ORANJESTAD (AAN): E alerta di Minister di Salud di Francia, Olivier Veran, kende a asegura cu bebe ibuprofen y otro remedinan anti-inflamatorio, manera cortisone, por empeora infeccion causa pa coronavirus. E informacion no a tarda den yega den medionan di comunicacion y social.
Veran a bisa cu si hende tin keintura pa bebe paracetamol. Si ya nan a tuma remedinan anti-inflamatorio of tin duda, consulta docter.
Ibuprofen, bendi bao e nomber y varios nomber comercial (manera Advil y Nurofen), ta parti di famia di remedinan anti-inflamatorio no steroid (AINE), remedinan cu por empeora infeccionnan ya existente, cu complicacionnan grandi.
Varios docter a menciona casonan di pashent cu Covid-19 y sin comorbilidad, cu ta den estado grave despues di bebe ibuprofen pa keintura.
Pa e motibo aki, AINE ya no ta worde bendi den boticanan Frances desde 15 di Januari, despues di un advertencia di Agencia Nacional pa Seguridad di Remedi y Productonan di Salud.
Pero, segun Agencia Spaño di Remedi y Productonan Sanitario (Aemps), no tin ningun dato actualmente cu ta confirma empeoramento di e infeccion pa COVID-19 cu ibuprofen of otro anti-inflamatorio.
</doc>
<doc docid='diario_156' lang='pap' type='mono' source='http://www.diario.aw/2020/03/screening-di-pasaheronan-ta-tumando-lugar-na-aeropuerto/' term='covid-19'>
Realiza door di grupo di mediconan
ORANJESTAD (AAN):   Aeropuerto Reina Beatrix a inicia cu un screening ariba e pasaheronan cu ta yega Aruba esaki relaciona cu e pandemia di Coronavirus (COVID-19)
Aruba Airport Authority N.V. (AAA), di parti di Departamento di Salud di Aruba (DVG) y segun protocol y guidelines, ta asistiendo y facilitando e screening di COVID-19  cu e pasaheronan cu ta yega Aruba. Esaki ta wordo haci door di un grupo di mediconan.
AAA ta mustra cu esaki ta un medida importante pa mantene e staff di aeropuerto, e usuarionan y e comunidad di Aruba safe durante e dianan aki.
E screening ta wordo realiza den vuelonan pafo di e areanan di risico proclama door di Organizacion Mundial di Salud (OMS) y durante e periodonan di oranan piek.
E screening lo continua, segun AAA NV.
</doc>
<doc docid='diario_157' lang='pap' type='mono' source='http://www.diario.aw/2020/03/medida-cu-tur-negoshi-tin-di-cera-1000-pm/' term='covid-19'>
ORANJESTAD (AAN): Aruba a conoce riba Dialuna atardi, confirmacion pa e di 3 caso di Coronavirus.  Esey ta loke Prome Ministro Evelyn Wever-Croes a revela.  Nan no a menciona e sexo di e pashent, y a bisa cu e ta djis relata na un di e casonan anterior.  Pues e ta un Coronavirus importa.
E pashent ya caba ta den cuarentena caba y den bon estado di salud.  DVG a tuma paso pa trece tur cos na bista.
Ademas di esaki, Gobierno a anuncia cu entrante awe Diamars 17 Maart te cu 31 di Maart, lo introduci horario obligatorio pa ciere pa tur negoshi.  E ta bira 10:00 pm.  Tur negoshi mester cera, esta Supermarket, Gasoline Station, Restaurant, Fast Food, Snacktruck, Casino, Bar, Cocktail Lounge, y lugar di Deporte nocturno.  Hasta si bo tin un fiesta di famia, e mester caba 10:00 pm.
Tambe a dicidi cu aki 2 dia, tur residente di Aruba cu ta bolbe di exterior, mester bay den cuarentena pa 14 dia, pa ta sigur cu no ta importando e virus.  E lo conta pa tur residente.   Ademas, si tin residente den exterior y problema pa haya vuelo bek, tin un linea di ATA disponible, y ta 569-6897.
Tambe Prome Ministro a pidi pa no tene Misa ni actividad religioso mas, cu excepcion si ta haci esey via TV of Internet.  Purba na tuma paso necesario pa contene e situacion na Aruba.  Net Dialuna tambe Obispo Mgr. Secco a revela cu entrante Dialuna ta stop cu tur celebracion Liturgico, actividadnan di katisashi, procesionnan, fiestanan parokial, y actonan religioso publico te na un proximo aviso.
Pa por yuda combati brote di Coronavirus, Aruba bezig cu EU pa purba haya fondo pa yuda den caso di emergencia.
Gobierno sa cu e crisis mundial aki lo dal hopi empleado y negoshi duro.  Pesey a institui un comision cu ta bay traha riba recovery di Covid-19 pa para bek riba su mesun pianan.  Ta bay consisti di pa check con pa lanta cabez bek.  Algun trabao preparatorio haci.  Ministronan den contacto cu gremionan pa mira kico nan tin mester.
Gobierno lo yuda e trahadornan cu perde trabao, via sistema di bijstand, sociale vangnet, etc.
Pa empresario tambe tin algun idea, y tin di haber cu un tax relief pa un tempo.  Ta considerando esaki, mirando e situacion financiero di e pais cu no ta facil.  Den deliberacion aki ta participa tambe gremio bankero, y mustra nan disponibilidad pa bin cu cierto flexibilizacion di pago pa esnan mas afecta, y falta finaliza detaye pa publica esaki.  Yuda comerciantenan cu tin sosten, ta kere por pasa door di esaki y sali di dje mihor.
</doc>
<doc docid='diario_158' lang='pap' type='mono' source='http://www.diario.aw/2020/03/kvk-ta-sostene-e-decision-di-gobierno-pa-cera-frontera-pa-yuda-preveni-coronavirus/' term='covid-19'>
ORANJESTAD (AAN): Camara di Comercio y Industria Aruba (KvK) ta sostene Gobierno di Aruba y su decision pa cera frontera pa pasaheronan (cu excepcion di residentenan di Aruba) pa asina yuda contene e COVID-19 (Corona virus) a base di e situacion delicado cu Aruba tambe ta worde confronta cune.
Esaki ta un decision dificil cu tin un impacto grandi riba nos economia pero necesario pa e bienestar di e pueblo.
Nos tur hunto lo mester yuda otro pa nos sobrepasa e consecuencianan. KvK ta y ta keda den contacto cu Gobierno pa yuda conseha pa proteha e economia di Aruba. Gobierno a urgi pa pueblo tuma pasonan pa preveni cu e virus sigui plama.
Alavez ta pidi pa sigui e consehonan di cuido necesario cu ta inclui pa purba mantene na e distanciamento social.
KvK ta opina cu e ta importante pa pueblo en general y comercio di Aruba purba sigui e conseho di Gobierno manera Minister Presidente a informa den un rueda di prensa diadomingo anochi ultimo y tuma e pasonan di higiena necesario e.o. pa tur negoshi tene nan luga limpi, desinfecta y pone hand sanitizers disponibel pa e cliente.
KvK ta pidi pueblo pa tuma e puntonan di prevencion na serio y keda alerta pa sintomanan di e COVID-19. Mantene contacto minimo cu publico.
</doc>
<doc docid='diario_159' lang='pap' type='mono' source='http://www.diario.aw/2020/03/departamento-di-aduana-cu-medidanan-di-precaucion-relaciona-cu-coronavirus/' term='covid-19'>
Director di Douane a indica:
ORANJESTAD (AAN): Roderick Croes Director di Douane a duna di conoce cu en conexion cu e situacion actual di e Coronavirus ( COVID-19), medidadan di precaucion y prevencion lo ser tuma na Departamento di Aduana.
E precaucion tuma y e limitacion di servicio cu un capacidad minimo na dicho departamento lo inicia entrante 16 di maart venidero y lo dura te cu 31 maart proximo.
Aki ta sigui e siguiente informacion cu ta di sumo importancia:
Seccion Stad/ Vrijmaking, seccion Aeropuerto/Cargo y seccion di Waf:
– E declaracion nan di Aduana di carga frieu y di prome necesidad, tambe carga vital destina pa por ehempel Hospital, WEB etc, lo wordo procesa via di e sistema, Despues cu esaki wordo procesa e broker lo haya un aviso con e entrega di e carga lo tuma lugar;
– E declaracion  di tur otro carga lo wordo procesa ora  e situacion normalisa;
servicio di containers na containerpoort lo ta for di 7.30 or pa 12 or di merdia y na Vrije-zone for di 8 or pa 12or di merdia.
Lo evalua carga cu tin urgencia:
Segun Croes, ta bay ta dunando prioridad na cuminda, remedi, hand sanitizers, productonan cu tin mester aworaki.
El a bisa cu na aeropuerto, mirando cu tin menos vuelo, ta trahando cu menos hende, partiendo e ploegnan.
Pa locual ta e waf tambe ta purba di traha menos y duna mas servicio y a adapta e orario pa ora cu tin mester. Conhuntamente cu ASTEC y AAA NV y tur otro stakeholder lo purba di haci e trabao segun e instruccionnan cu gobierno a duna pa asina por evita Coronavirus sigui plama na Aruba, Roderick Croes a señala.
Pa carganan cu tin urgencia, e broker tin cu haci peticion pa  un “Fiat” y dirigi esaki via e-mail pa e Hefe of Hefe suplente di e respectivo seccion. Ta pidi pa tene cuenta riba carga cu ta rekeri un permiso di importacion.
Mester manda e permiso di importacion di e instancia concerni hunto cu e peticion.
Pa peticion di carga cu tin derecho pa riba “ Vrijstelling” (exoneracion), e cliente por hasi esaki on-line.
Pa cualkier otro pregunta of mester di cualkier otro informacion por manda esaki via email di contacto [email protected].
</doc>
<doc docid='diario_160' lang='pap' type='mono' source='http://www.diario.aw/2020/03/trump-ta-kere-cu-crisis-pa-coronavirus-na-merca-por-dura-te-cu-augustus/' term='covid-19'>
WASHINGTON: Presidente di Merca, Donald Trump, a calcula cu crisis actual pa coronavirus por dura “hasta Juli of Augustus”, y a recomenda dialuna cu Mericanonan traha desde nan cas y evita gruponan di mas di 10 persona pa por lo menos te cu April.
Den un conferencia di prensa den Cas Blanco, Trump a reconoce cu e pais lo “por” ta na caminda pa un recesion economico debi na e pandemia, cu el a defini como un “enemigo invisible”.
“E momento cu esaki por disipa por ta Juli, por ta Augustus, of hasta mas despues”, Trump a bisa, contestando pregunta di un periodista, cu cuanto tempo e crisis causa pa COVID-19 lo dura.
Trump a bisa cu pa awo nan no ta planteando impone un “toke di keda nacional” cu lo forza Mericanonan na un confinamento obligatorio, aunke e por haci esaki.
Sin embargo, el a anuncia recomendacionnan nobo di su Gobierno pa enfrenta e pandemia durante siguiente 15 dia pa asina placha e aumento di contagio, cu den ultimo dianan a aumenta notablemente.
“Nos ta recomenda traha na cas y pa muchanan haya les na cas, si esaki ta posible, evita congrega den grupo di diez of mas persona y evita viahenan no imprescindible”, Trump a enfatiza.
Ademas, Mericanonan mester “evita come y bebe den bar, restaurant y coffee shops”, ademas di bay di compras of bishita amigo of residencianan di anciano, segun recomendacionnan nobo di Gobierno.
Personanan di edad halto y personanan cu ta sufri di malesanan cu ta debilita nan sistema inmune of funcionamento di nan pulmon, curazon of riñon mester keda cas; y si un hende tin coronavirus, esnan cu ta biba den e cas no mester sali, pa evita di pega otro hende.
Gobierno a recomenda sigui e consehonan aki durante siguiente 15 dia, pero nan no a descarta cu nan lo amplia esaki mas dilanti.
</doc>
<doc docid='diario_161' lang='pap' type='mono' source='http://www.diario.aw/2020/03/merca-a-test-prome-vacuna-experimental-pa-coronavirus/' term='covid-19'>
SEATTLE: Investigadornan di Merca a cuminsa testnan humano di e prome vacuna experimental contra coronavirus, cu a pone nan dilanti di un carera mundial mientras e pandemia a sigui extende rond mundo.
Cu un inyeccion den braza di un boluntario saludable, e cientificonan di Instituto di Investigacion Permanente Kaiser di Washington na Seattle a cuminsa e prome fase di un estudio pa un posible vacuna pa malesa COVID-19, desaroya den tempo record, mirando cu e virus a cuminsa circula na China pa fin di 2019 y poco despues esaki a extende rond mundo.
“Awo nos ta e equipo coronavirus”, segun docter Lisa Jackson, lider di e estudio. “Tur hende kier haci loke nan por contra e virus aki”.
The Associated Press a observa momento cu e prome participante di e estudio, un gerente di operacion di un compania tecnologico chikito, a haya e inyeccion. Tres persona mas tabata wardando un test, na unda 45 voluntario lo ricibi dos dosis cu un luna di diferencia.
“Nos tur ta sinti hopi indefenso. Esaki ta un oportunidad grandi pa haci algo”, Jennifer Haller a bisa, un señora di 43 aña di Seattle, mientras e tabata warda pa haya e vacuna. Despues di e  inyeccion, el a sali for di e sala cu un sonrisa grandi: “Mi ta sinti super bon”.
E programa a marca solamente e inicio di un serie di estudio necesario pa demostra si vacuna ta sigur y por funciona. Si e investigacion ta exitoso, e vacuna por ta disponible pa uso extenso hasta aki 12 pa 18 luna, segun docter Anthony Fauci di Institutonan Nacional di Salud di Merca (NIH).
E candidato pa vacuna, conoci cu codigo mRNA-1273, a wordo desaroya pa NIH y compania biotecnologico Moderna Inc. cu sede na Massachusetts. No tin posibilidad cu e participantenan ta bay contagia, pasobra e vacuna no ta contene coronavirus.
Esaki no ta e unico posible vacuna cu ta wordo desaroya. Varios grupo di investigacion na mundo ta bao di presion pa crea un vacuna contra COVID-19. Otro vacuna, elabora pa Inovio Pharmaceuticals, lo cuminsa otro luna nan mesun estudionan di efectividad na Merca, China y Zuid Korea.
E pandemia di coronavirus a infecta mas di 169.000 persona y mata mas di 6.500 rond di mundo.
</doc>
<doc docid='diario_162' lang='pap' type='mono' source='http://www.diario.aw/2020/03/departamento-di-agricultura-cria-y-pesca-adaptando-orario-y-servicionan/' term='covid-19'>
ORANJESTAD (AAN): Manera cu Gobierno di Aruba a anuncia for di diabierna e prome dos caso di COVID-19. Mirando tambe e ultimo desaroyonan rond di esaki nos Departamento di Agricultura, Cria y Pesca, Santa Rosa tambe ta adapta su orario y servicionan. Esaki ta un maneho preventivo pa cu e situacion pa e proximo dos siman.
-Caha ta habri di 8 am-12pm pa solamente pa pago di entrega di awa.
-Ta permiti un persona so pa bin hasi e pago di awa.
-Tur otro servicio di Ploeg tereno, benta di mata y bestia etc. ta wordo para te proximo aviso.
Lo drenta un container di hooi pa e siman aki na Santa Rosa. Na momento cu cuminsa bende hooi nos lo avisa. Esaki tambe lo bay den e mesun structura cu benta di awa y solamente pa Criadonan registra na Santa Rosa.
Nos seccion di Pesca cu ta situa na Centro di Pesca Hadicurari tambe lo ta cera pa e proximo dos siman.
Santa Rosa su kinderboerderij “Cunuco di Chabelito” y otro seccionnan ta sera pa publico.
Pa tur pregunta encuanto di malesa, di mata, etc por yama na 585-8102 of por mail na [email protected]
Nan ta pidi comprension pa cu e maneho aki. Esaki ta pa segura proteccion y salud di nos cliente y nan trahadonan. Nan ta pidi disculpa pa cualkier inconveniencia cu esaki por trece.
Corda no sali di cas si no tin mester y corda semper laba man bon y uza productonan antibacterial.
</doc>
<doc docid='diario_163' lang='pap' type='mono' source='http://www.diario.aw/2020/03/aerolineanan-a-limita-benta-di-pasashi-door-di-coronavirus/' term='covid-19'>
*Ta reduciendo cantidad di vuelo y re-acomodando itinerarionan
ORANJESTAD (AAN):  E ultimo informe cu DIARIO a haya dialuna atardi relaciona cu algun aerolinea na Aruba ta cu AVIANCA a limita e acceso na compras via di nan sistema. Pero cu tin confirmacion cu tur e vuelonan a wordo cancela pa Aruba esey parce no ta e caso te cu awor.
Tambe DIARIO a haya sa cu agencianan di viahe na Aruba a haya un mensahe di AVIANCA na Aruba indicando cu tin vuelonan cu no ta aparece mas ariba nan sistema, pero esey ta pasando cu hopi aerolinea.
Parce cu e idea pa aworaki no ta pa bende mas pasashi pero opera cu locual tin bendi y resolve e asunto di cambionan den itinerario. Tur esaki tambe tin di haber cu e ciere di frontera na varios pais door di e virus COVID-19.
AVIANCA mes riba nan Facebook Page a duna di conoce dialuna atardi  cu nan prioridad aworaki ta atende cu e vuelonan cu ta tuma lugar den e proximo 72 oranan pa medio di nan call center.
E clientenan cu ta desea di haci cambio den nan vuelo por hacie via nan agencia di viahe of online.
For di representantenan di Aeropuerto Reina Beatrix, DIARIO a haya sa tambe cu e vuelonan di mañan di AVIANCA ta cancela pero pa loke ta e otro dianan no tin confirmacion te ainda. Di parti di AVIANCA no a sali ningun informacion oficial al respecto.
Otro informacion cu a bin dilanti ta cu jetBlue lo ta cancelando nan operacion entrante diaranzon 18 di Maart te cu 31 di Maart proximo.
E informacion aki cu DIARIO ta compila no ta oficial, pero si ta datonan for di fuentenan na altura.
Kiermen, keda pendiente pa mas actualizacion pero relacion cu situacionnan specifico ta recomendabel pa cada viahero comunica cu nan agencia of aerolinea.
</doc>
<doc docid='diario_164' lang='pap' type='mono' source='http://www.diario.aw/2020/03/e-presion-grandi-di-coronavirus-riba-personal-di-cuido-medico/' term='covid-19'>
Comunidad mester bolbe na e base di mentalidad Arubano
*E aspecto humano mester ta guia principal pa enfrenta COVID-19
ORANJESTAD(AAN)–Uno di e retonan mas grandi di e coronavirus nobo, COVID-19, ta pa comunidad bolbe na e base humano riba cual e mentalidad Arubano ta basa.
E siman nobo ta marca pa loke nos por a spera for di e momento cu coronavirus a presenta su mes na mundo y DIARIO tambe a cuminsa prepara Aruba pa loke por a sosode riba tur tereno.
Awe ta como un comunidad di hende, Aruba mester enfrenta e retonan di e malesa cu sigur pa un isla chikito tin problemanan grandi.
Na Aruba hende no por drenta nan auto y bay un teritorio bandona manera ta e caso na paisnan grandi. Nos mester comparti un espacio y loke nos tin te e momento cu tormenta a pasa.
Sin duda e grupo cu mas ta wordo afecta den e situacion aki, ta personanan cu na un forma directo of indirecto ta traha cu cuido medico pasobra COVID-19 ta na prome luga un problema di salud.
Ta conoci cu problemanan di salud ta uno di e preocupacionnan mas grandi di hende, cu di otro banda tambe mester preveni. For di momento cu un persona tin e prome pensamento cu e por tin e enfermedad, of cualkier enfermedad cu ta pega, e tin e deber enfrente su compatriota di separa su mes mas tanto posibel.
Na e momentonan aki, cuido medico mester carga un responsabilidad enorme. E mes cantidad di persona cu te cu fin di siman pasa, tabata encarga cu rutina diario, awor mester amplia nan actividad den un panico mundial y un situacion extraordinario.
Personal di cuido medico, medico, boticario, enfermero, assistent di medico, personal di ambulance, di radiografia, etc. ta na careda mientras mester preveni pa mas hende haya e enfermedad.
Mester evita cantidad di hende na oficina cera di dokter. Mester atende emergencia y mester tin e mente trankil pa por husga den cada caso kico ta preferencia.
Awe un siman importante cu ta exigi pa hende comprende otro como hende, ta cuminsa.
Nos tur mester duna di nos parti pa por sali for di e situacion sumamente dificil y exigente cu nos ta aden.
Na prome luga mester di responsabilidad. No bay expone na riesgo y tene cuenta cu e medidanan cu cada hende mester tuma y na tur cas y luga na Aruba mester ta valido.
Na segundo luga mester comprende cu awor dokternan, instancianan medico y nan personal mester duna prioridad na urgencia. Si no ta urgente pa bay laboratorio, comprende cu mester warda. Pidi recept na telefon y duna oportunidad pa traha recept. Comprende cu Botica tambe ta na careda.
Comprende cu tur hende ta hende y tur ta comparti mes miedo basicamente.
Un siman sumamente duro ta spera e sector di cuido medico, cu mester haci su trabou bon. Un siman exigente ta spera henter comunidad, cu mester duna di su banda pa atende cu un situacion alarmante cu solamente por wordo controla, si tutr hende aporta.
</doc>
<doc docid='diario_165' lang='pap' type='mono' source='http://www.diario.aw/2020/03/minister-chris-romero-a-anuncia-medidanan-preventivo-den-transporte-publico/' term='covid-19'>
Relaciona cu  COVID-19
ORANJESTAD (AAN):  Aruba a confirma e prome 2 caso di e virus COVID-19, cual ta un pandemia mundial. Inmediatamente Gobierno di Aruba a activa e diferente protocolnan di accion pa cu e situacion aki.
Teniendo na cuenta e medidanan preventivo y di accion cu a keda decreta pa Minister President y e responsabilidad di tur sector publico pa preveni cu e virus aki sigui plama na nos pais, e Titular di e Cartera di Transporte, Minister Chris Romero, ta informa riba e medidanan preventivo cu tur compania y persona individual den posecion di un permiso di Transporte Publico mester tuma di awor pa dilanti:
• Tur compania of persona individual den posesion di un permiso di Transporte Publico mester sigura di por desinfecta su vehiculo(nan) diariamente.
• Pone “hand sanitizer” na disponibilidad di e usuarionan y di e trahadornan na tur momento.
• Pone informacion tocante e COVID-19 den bista y na disposicion di e usuarionan na tur momento y alcance.
Material por wordo busca na Departamento di Salud Publico.
•Den caso cu durante ta brindando servicio di Transporte Publico topa cu un caso sospechoso di COVID-19, instrui e persona pa yama na e liña telefonico specialmente apunta pa casonan asina: 280-0101.
Ta pidi tur compania y persona individual cu ta dispone di un permiso di Transporte Publico, pa tene bon cuenta cu e medidanan di prevencion y accion stipula, pa asina preveni lo mas posibel pa e virus COVID-19 sigui plama na nos pais.
</doc>
<doc docid='diario_166' lang='pap' type='mono' source='http://www.diario.aw/2020/03/decisionnan-tuma-pa-gobierno-relaciona-cu-e-crisis-di-coronavirus-covid-19/' term='covid-19'>
ORANJESTAD  (AAN): Relaciona cu e crisis di Coronavirus COVID-19 Gobierno di Aruba a tuma e siguiente decisionnan.
Awor nos mester concentra pa contene y preveni cu e virus ta wordo transmiti.
Nos ta pidi tur hende atencion pa esaki.
E decisionnan aki a ser tuma despues di amplio deliberacion cu e comision di crisis di gobierno di Aruba. Esnan mas na riesgo ta nos Grandinan riba 60 aña y esnan cu ta sufri di malesanan cronico.
Laba mas mas tanto posibel pa 20 seconde y usa habon of hand sanitizer. Evita di bin den contacto fisico cu otronan, saluda otro sin duna man, brasa of sunchi.
Y si un hende ta sinti malo, NO sali for di cas. Pero yama 280-0101 pa mas informacion
</doc>
<doc docid='diario_167' lang='pap' type='mono' source='http://www.diario.aw/2020/03/upa-ta-pone-director-di-astec-responsable-directamente-si-algo-escala-cu-coronavirus/' term='covid-19'>
Trahadornan na Waf ta hopi vulnerable caba cu problema respiratorio
ORANJESTAD (AAN): Desde cu Container Haven a muda di Playa pa Barcadera, e trahadornan cu ta traha riba Waf pa subi y baha carga, ta sufriendo di principalmente e holor quimico cu ta plama eyriba, y cu nan ta acusa ta bin for di e pipanan di e planta di WEB Aruba NV.
Debi na esey, e trahadornan di Astec ta reclamando di varios luna caba, cu nan tin problema respiratorio constantemente. Constantemente nan tin un ‘griep eterno’, cu dolor di garganta cu ta regresa cada rato, wowonan hopi hincha, mareo, y hasta varios trahador ta sinti nan mes hopi cansa.  Nan ta hasta haya cu ultimo lunanan, e situacion a empeora!  Nan tin sospecho cu lo por ta un problema di sulfur cu ta pone e trahadornan na Barcadera pasa den mas problema cu nan salud.
Y awor diripiente e Coronavirus Covid-19 a bati na porta di Aruba, y e ta un preocupacion mas.  Te cu fin di siman, ainda e Dirctor di Astec no a informa e trahadornan nada di cualkier precaucion y medida nobo.
Trahadornan na Barcadera ta handle hopi barco cu miembronan di tripulacion, di cual hopi di nan ta procedente di Filipinas.  Ademas ora cu barconan cu auto yega Aruba, e personal aki ta consisti grandemente di Chines, Japone, y tambe Sur Koreano.  Tur eseynan ta lugarnan cu tambe tabata hotspot di e brote di Coronavirus.
Segun Sindicato UPA, e trahadornan na Waf di Barcadera ya ta hopi vulnerable cu nan sistema respiratorio, y sigur nan lo no por wanta un golpi di Covid-19.
E salud di e empleadonan tabata poni como Agendapunt #1 pa ultimo 3 reunion cu gerencia.  Na forma inexplicable, gerencia a cancela tur tres reunion na ultimo momento, y di e forma ey e trahadornan na Astec no ta hayando chens di duna nan preocupacion.
UPA ta sigui defende e salud di miembronan, y DIARIO a haya sa cu nan a manda un carta recien pa bolbe cuestiona e caso di huma saliendo di WEB Aruba NV.  Nan ta preocupa cu aworaki riba Barcadera tin hopi otro tipo holor y rastro di quimico ta plamando, y nan ta preocupa pa nan salud.
Corda tambe cu e Sindicato semper a pidi inzage di e cartanan cu ta existi di 2014 caba relaciona cu investigacion di tur chemicals cu a wordo detecta riba tereno di Barcadera.  Seis a aña a pasa y nada ainda, y Mediador ta bon na altura di esaki.  UPA ta pensa, cu si acaso tin nada malo den e carta, pakico ta lage scondi.
Trahadornan a kere cu porfin a haya chens di haci nan pregunta, ora cu personal di Salubridad Publico DVG a bay duna dos lectura na trahadornan di Astec.  Pero ora cu a yega momento pa e empleadonan haci pregunta, nan a keda sorprendi riba e reaccion di Human Resources cu a bay off riba e empleadonan (na un forma bergonzoso y nada profesional) comosifuera cu empleadonan aki no mag di haci pregunta.  Tur esaki a yega na oido di directiva di UPA.
E miembronan di tripulacion cu ta yega Aruba riba barconan, ta cana rond, y usa mesun porta cu tur otro hende pa drenta of sali di waf.  Den pasado Sindicato UPA a yega di pidi pa pone un entrada apart pa trahadornan.  Pero e mesun entrada aki tey keto bay, unda hendenan local y tripulantean ta drenta y sali.  Pues nan ta hopi cerca.  Sin conta e empleadonan di Aruba cu ta subi barco dia aden y dia afo.
Trahadornan ta desea pa nan tin un Director cu ta mas pro-activo, mas participativo cu nan pa hunto nan por combati cualkier peligro di Coronavirus.  Pero nan no ta notando esey at all.
Segun UPA, e zapato di Director ta kedando demasiado grandi pa e persona aki, compara cu e dos ultimo director cu nan tabata tin.  Increible pa kere cu ya seis aña a pasa sin cu yega solucion pa un CAO nobo, pasobra e Director no kier negocia y kier djis dicta.  E problema di huma a escala riba salud di trahadornan, y awor no ta informa trahador debidamente riba e Coronavirus.
Na Astec aworaki, pa 1 trahador solicita pa e haya un Hand Sanitizer chikito (cu kizas costa 3 Florin), e mester pasa den asina hopi red-tape, firma documentonan na cantidad, haya insulto, y agrega yen di drama acerca na Operations.  Djis pa un producto.  Mientras cu ta free for all ora cu ta tank Gasoil riba Waf.
Mirando e director violando e protocol firma hunto cu Mediador na 2011, cu ta pa involucra UPA den tur asunto cu tin di haber cu e Waf, nunca e Director a tene su mes na e regla aki.  E ta pone UPA den mal spot cu su mesun miembronan.  Ora cu a kere cu e lo cambia su actitud awor cu Coronavirus a yega… parce cu el a keda cu mesun estilo di semper.
</doc>
<doc docid='diario_168' lang='pap' type='mono' source='http://www.diario.aw/2020/03/maestronan-cu-ta-cay-bao-di-skoa-ta-rabia-cu-e-actitud-di-directiva/' term='covid-19'>
ORANJESTAD (AAN): Tabata Diabierna cu Prome Ministro di Aruba a anuncia cu lo no tin scol pa un siman largo.
Mientras e orden di gobierno ta cu ta cera tur school e siman di 16 pa 20 di Maart, pa trata na limita e brote di Coronavirus Covid-19 na Aruba, nan a keda sorprendi pa un mensahe manda via Social-Media.
Ata SKOA ta manda un mensahe pa su empleadonan, cu NAN SI mester bay scol dia 16 y 17 di maart.
Awor cua orden e maestronan mester sigui?  E ordo di esun di SKOA of esun di Prome Ministro Evelyn Wever-Croes?
Of ta asina cu segun SKOA e maestronan si lo mag pega otro cu e virus?
Si acaso mester haci trabao di school, e maestronan no por haci’e na cas?
Na Hulanda y algun otro pais cu ta sufri di e virus tur school a cera, tanto pa e alumnonan como pa e trahadornan.
Esaki pa evita e plamamento di Coronavirus Covid-19.
</doc>
<doc docid='diario_169' lang='pap' type='mono' source='http://www.diario.aw/2020/03/departamentonan-di-gobierno-lo-mester-practica-distanciamento-social/' term='covid-19'>
Pa evita cu Coronvirus plama:
ORANJESTAD (AAN):  Den Conferencia di Prensa di Gobierno di Aruba diabierna atardi 13 di maart 2020, Prome Minister Evelyn Wever-Croes a anuncia cu COVID-19, Coronavirus a drenta Aruba. Gobierno di Aruba hunto cu expertonan ta haciendo tur posibel pa evita cu e virus ta plama.
Gobierno ta responsabel pa esnan cu ta traha den sector publico y a duna instruccion na tur hefe di departamento di Gobierno. Diadomingo tur hefe di departamento a wordo informa cu e meta di Gobierno ta pa contene y evita pa e virus sigui plama.
Departamentonan lo mester practica Distanciamento Social (‘Social Distancing’), evitando asina mucho contacto di hopi hende hunto. Traha mas tanto posibel for di cas pa asina no tin hopi trahado ni publico na trabou mientras cu servicio por continua.
Pa tur cu no por haci trabaonan for di cas, Gobierno ta pidi departamentonan pa bin cu cambio di orario pa servicio y cu un sistema di rotacion pa asina no tin contacto cu mucho hende mientras ta duna servicio.
Departamentonan a wordo pidi pa traha nan plan den otro y entrega esaki na e minister concerni di e departamento mas lihe posibel.
Empleadonan publico cu tin kebrante di salud, of ta den e circunstancia cu no tin hende pa wak pa nan yiunan, of pa esnan mas vulnerable cu tin cancer por ehempel of esnan mayor di edad, ta wordo pidi tambe pa yega na un areglo cu nan hefe di trabou.
“Gobierno di Aruba ta confia cu hefenan di departamento hunto cu trahadonan, na un forma responsabel ta yega na un reparticion di trabou pa e siman nos dilanti. Fin di siman Gobierno lo evalua si mester prolonga esaki. Nos meta ta pa contene e virus aki pa e no sigui plama.
Den esaki nos tin mester di e compromiso y responsabilidad di cada ciudadano di Pais Aruba”, Prome Minister Evelyn Wever-Croes a enfatisa.
</doc>
<doc docid='diario_170' lang='pap' type='mono' source='http://www.diario.aw/2020/03/docternan-italiano-ta-usando-un-remedi-di-arthritis-pa-trata-coronavirus/' term='covid-19'>
ORANJESTAD (AAN): Un remedi contra arthritis cu ta wordo hopi usa rond mundo, parce di ta un arma vital den e lucha contra Coronavirus Covid-19.
For di momento cu e virus nobo aki a cuminza plama na fin di aña pasa na China, expertonan medico a bin ta buscando forma con pa combati e malesa aki na un forma efectivo pa evita cu e ta pone e pashent bay den situacion mas critico.
Docternan na Italia a cuminza usa un remedi contra arthritis pa algun pashent di Coronavirus, y parce cu e ta produciendo ‘resultadonan excelente’ caba.
E pensamento di Docternan pa cuminza usa e remedi ta cu e por yuda e sistema inmuno di e pashentnan door di stop e virus di ataca celnan saludable.
Remedinan cu ta trata desordennan inmuno manera arthritis, por yuda reduci daño na pulmon y sistema respiratorio causa pa e reaccion aglomera di e sistema di inmunidad riba e virus di Covid-19, envez di mate.
E remedi en cuestion, cu ta ser yama “Kevzara”, y su nomber generico ta ‘sarilumab’.  El a wordo aproba door di FDA na Merca na 2017 pa trata rheumatoid arthritis.
Un Hospital na Italia a confirma cu e remedi aki a mustra cu e ta hopi efectivo pa combati pulmonia causa pa Covid-19.  Un di e dos pashentnan cu a wordo trata (y cu tabata riba machine di hala rosea), awor ya ta halando rosea bek riba su mes, pasobra su condicion a mehora.
Awor e Hospital a indica cu nan a cuminza trata dos otro pashent cu e virus riba Diamars, y dos otro mas riba Diaranson.
</doc>
<doc docid='diario_171' lang='pap' type='mono' source='http://www.diario.aw/2020/03/awa-di-web-nv-no-ta-contamina-cu-coronavirus-ni-cu-nada-otro/' term='covid-19'>
Rumornan cu ta circulo ta falso
ORANJESTAD (AAN):  Den fin di siman tabata circulo un rumor ariba social media mustrando cu awa di WEB NV ta contamina cu Coronavirus.
Richard Frank, ehecutivo di WEB Aruba NV a enfatiza cu e conoce e proceso di produccion di awa masha bon y e ta esun cu ta dirigi e proceso aki.
Pesey e ta sigura comunidad di Aruba cu e awa di WEB no ta contamina ni cu COVID-19 ni cu nada otro.
Awa di WEB ta mesun sano pa bebe cu e añanan anterior. Bebe, tum’e for di e crenchi trankil. E awa di crenchi ta sano pa bebe, pa baña, pa cushina.
“Nos kier refuta categoricamente e redo cu ta core rond cu awa di WEB ta contamina. That is simply not true”. Pa e virus aki yega den e awa tabata practicamente imposibel, Frank a subraya.
A agrega cu e persona cu a bin traha na Aruba tabata den e area di Customer Service y e meneer aki no a pasa e gate pa bay den planta. A bisa cu e no ta na altura di ningun empleado cu a bira malo of cu a cay flauw den e planta. E no sa di unda e storia ey a sali cu hende a bira malo.
Locual e por confirma ta cu e mericano no a drenta den e planta di produccion di awa.
</doc>
<doc docid='diario_172' lang='pap' type='mono' source='http://www.diario.aw/2020/03/entrante-diamars-lo-prohibi-pasahero-for-di-tur-otro-pais-pa-drenta-aruba/' term='covid-19'>
ORANJESTAD (AAN):  Recientemente Gobierno di Aruba hunto cu Departamento di Aviacion Civil y Aeropuerto Reina Beatrix a anuncia e prohibicionnan di viahe relaciona cu e crisis di COVID-19.
Riba Diadomingo, a anuncia cu ta bay mas extremo, y ta prohibi pasahero for di tur otro pais, cu pa resto di Maart lo no por drenta Aruba.
PAISNAN
Anteriormente tabatin prohibicion solamente pa algun pais, esta China (incluyendo Hong Kong, Macao y Taiwan), Singapore, Iran, Korea (rep), Japon, Union Europeo, Gran Britania, Noruega y Suisa.
Personanan cu tabata den un di e paisnan aki ultimo 14 dianan no por viaha pa Aruba. E prohibicion aki no ta aplicabel pa personanan cu ta residente di Aruba (dus personanan cu ta biba na Aruba).
Pero entrante Diamars 17 di Maart, tur otro pais a bin riba e lista, incluyendo Merca, Latino America, Caribe y resto di mundo.
Puntonan pa tene cuenta cune

Ta keda na e aerolineanan si nan continua e vuelonan pa Aruba si of no. E decision aki ta depende di hopi factor, incluyendo factornan operacional, demanda y prohibicion di otro paisnan. Personanan cu ta purba bin Aruba bek desde otro paisnan of via otro paisnan (transito) por core e riesgo di keda pega na e pais di transito.
Otro paisnan of aerolineanan por dicidi pa stop vuelonan sin previo aviso. Personanan cu ta opta pa sali for di Aruba ta core e risico di keda pega den exterior.
Resumiendo
</doc>
<doc docid='diario_173' lang='pap' type='mono' source='http://www.diario.aw/2020/03/dimp-a-anuncia-cu-lo-no-otorga-plachi-number-te-cu-proximo-aviso/' term='covid-19'>
Tur horario na DIMP a cambia awor debi na Coronavirus
ORANJESTAD (AAN): En conexion cu e situacion actual di Corona Virus (COVID-19) y e medidanan di precaucion y prevencion necesario, Departamento di Impuesto ta informa lo siguiente.
Entrante dialuna 16 di maart te cu dia 31 di maart 2020 e siguiente informacion y instruccion ta valido:
Servicio di pago:
Pago di impuesto y/of primanan social mester sosode preferiblemente online uzando e sistema di Bill Payment di Aruba Bank of Banco di Caribe. Den e sistema di Bill Payment di e banconan aki e numbernan di cuenta ta programa y automaticamente ta reconcilia e pagonan su siguiente dia.
Si acaso e contribuyente ta cliente di un otro banco, ta pidi pa sigui e siguiente skema pa por transfer e suma di impuesto y/of primanan social. Corda menciona semper e referencia di pago (“Betalingskenmerk”) y e tipo di impuesto cu ta pagando (por ehempel grondbelasting, motorrijtuigbelasting, inkomstenbelasting, BBO/BAVP/BAZV, loonbelasting, AOV/AWW, AZV etc.)
Servicio di pago na DIMP ta sigui na Camacuri, tur MFA y Oficina di gobierno (HBK) na San Nicolas.
Pa mantene e distancia rekeri, DIMP a hala tur stoel – unda publico ta sinta – for di otro y solamente mag sinta riba e stoelnan indica. E stoelnan unda NO mag sinta riba nan, a worde marca. No lo permiti mas cu 10 persona den sala na MFA y na Camacuri maximo 28 pa e servicio di caha. E personal y e security guard lo vigila e fluho di cliente.
E orario di caha na tur punto di contacto ta manera costumber.
Servicio na cliente:
Servicio na cliente y e balie di recepcion na Camacuri lo ta cera
Servicio na cliente lo continua na MFA Paradera, MFA Santa Cruz, MFA Savaneta y HBK San Nicolas segun e orario valido na e MFA-nan. E servicio na cliente aki ta unicamente pa entregamento di documento (declaracion di impuesto, bezwaarschrift).
Servicio pa cu e notarionan ta sigui segun e skema normal di tur siman.
Afspraak cu un funcionario
Tur afspraak haci caba ta worde cancela. Departamento di Impuesto lo tuma contacto cu e comerciantenan cu a haci afspraak pa registra compania pa haya acceso na e portal digital ‘BO impuesto’.
Portal ‘BO impuesto’:
Pa registracion di compania, e team di ‘BO impuesto’ lo sigui yuda tur comerciante sea via telefon 5227437 of via e-mail [email protected]
Departamento di Impuesto ta haci un yamada urgente na tur comerciante pa registra bo compania pa haya acceso na ‘BO impuesto’ y asina haci declaracion online tur luna y evita aglomeracion di hende y/of contagio.
No ta acepta walk-ins pa registra compania pa ‘BO impuesto’.
E ‘Digital lounge BO impuesto’ ubica den sala na Camacuri lo ta cera. E team di ‘BO impuesto lo asisti e comerciantenan via telefon y/of e-mail.
Entregamento di plachi di number:
Lo no otorga plach’i number te cu proximo aviso. Fecha final di pago y declaracion mensual.  E fecha final pa entrega e declaracion di BBO, loonbelasting, toeristenheffing etc. y pago di impuesto corespondiente di luna di februari 2020 ta hala pa dia 20 di maart 2020.
Tur otro servicio por ehempel areglo di pago lo continua unicamente via telefon of e-mail. Tur informacion lo sosode via telefon, e-mail, website, e portal digital BO impuesto, facebook y BO impuesto app.
Departamento di Impuesto ta pidi tur su contribuyentenan pa no acudi na su oficinanan a menos cu ta sumamente necesario. Lo atende unicamente esnan cu mester haci pago of entrega of busca un documento.
Pa cu e bishitantenan lo mantene nos personal y e contribuyentenan na e distancia necesario.
Alavez Departamento di Impuesto ta urgi tur contribuyente cu ta malo y cu tin sintomanan di griep manera tosamento, cu ta niester y cu tin keintura y/of a caba di bin di viahe, pa no acudi na nos oficinanan y haci uzo di e sistemanan digital.
Esnan cu tin un documento pa busca, por tuma contacto cu nan via [email protected]
Departamento di Impuesto lo haci anuncio oficial di cualkier cambio den e proceso y e medidanan di precaucion menciona.
</doc>
<doc docid='diario_174' lang='pap' type='mono' source='http://www.diario.aw/2020/03/tur-creche-opvang-centro-di-cuido-centro-di-hunga-pa-mucha-y-traimerdia-ta-bay-ta-cera-te-cu-diabierna-awor/' term='covid-19'>
Minister Glenbert Croes cu medida preventivo:
ORANJESTAD (AAN):   Pa medio di un carta dirigi na esnan concerni, Minister di Asuntonan Social, Glenbert Croes a duna di conoce cu tur creche, opvang, centro di cuido di mucha, centro di hunga pa mucha y Traimerdia ta bay cera entrante awe 16 di Maart te cu Diabierna 20 di Maart 2020.
E ta indica cu e medida aki ta necesario pa combati hunto y minimalisa e riesgo di contagio y efectonan di COVID-19, Coronavirus.
Den transcurso di e proximo dianan lo monitorea e situacion y lo informa debidamente kico lo ta e pasonan siguiente.
</doc>
<doc docid='diario_175' lang='pap' type='mono' source='http://www.diario.aw/2020/03/articulonan-necesario-pa-brinda-cuido-ta-desapareciendo-na-hospital/' term='covid-19'>
*Desde awe a cuminsa controla tur hende na salida
ORANJESTAD (AAN):  Desde cu Gobierno a anuncia e prome dos casonan di Coronavirus na Aruba, comunidad a drenta un panico. Na Hospital tur dunado di cuido despues di hopi preparacion tabata cla pa atende cu e pashentnan cu ta sospechoso of ta positivo, pues a drenta den e modo di “all hands on deck”.
Loke si no a spera ta e situacion cu Hospital a haya su mes aden awo, pues cu hendenan ta bay cu articulonan cu ta specialmente pa cuido di tur pashent incluyendo nan ser keri.
A cuminsa coi diferente articulo di Hospital y hiba nan sin autorizacion, manera papel di wc, mask, hand sanitizer y mas. Hospital ta haya su mes obliga di bin cu medida pa loke ta siguridad na salida di Hospital pa garantisa siguridad di tur pashent, dunadonan di cuido y comunidad di Aruba. Porfabor tene bon na cuenta cu Hospital mester di material pa brinda cuido medico na su pashentnan.
Desde awe a cuminsa controla tur hende na salida di Hospital pa asina salvaguardia e articulonan necesario pa por brinda cuido safe.
Pa minimalisa e riesgo di contagio ta permiti solamente 1 bishitante pa cada pashent , y tene na cuenta e mester ta mayor di 18 aña. Y si e pashent ta COVID-19 positivo of sospechoso ta permiti solamente 1 bishitante fiho, pues e mesun persona so mag di keda bishita e pashent.
Corda haci uzo di nos hand sanitizers na Hospital prome y despues di bishita bo ser keri. Si bo tin un di sintomanan di Coronavirus por fabor no bishita Hospital, sino keda cas y yama e number 280 0101.
HOH kier gradici un y tur pa nan comprension y ta spera di por conta riba cooperacion di tur cu ta drenta Hospital.
</doc>
<doc docid='diario_176' lang='pap' type='mono' source='http://www.diario.aw/2020/03/asociacion-chines-ta-lamenta-cu-algun-comerciante-di-origen-chines-a-actua-den-forma-robes-den-momentonan-di-crisis/' term='covid-19'>
* Nan ta sostene accion di control di Gobierno
ORANJESTAD (AAN):   DIARIO a tuma contacto cu Asociacion Chines na Aruba y nan tin nan reaccion relaciona cu locual tabata den boca di pueblo durante e weekend aki:  abuso di prijs na algun supermercado.
Locual nan a indica ta cu alrededor di 200 super/ minimarket Chines na Aruba a ripara cu tin algun comerciante Chines a haci cambio (algun hopi drastico) den nan prijs, e durante weekend, debi na demanda halto pa producto door di e virus COVID-19.
Esnan cu a haci’e pa motibonan di egoismo a probecha di e crisis y a duna otro comerciante di origen Chines un mal nomber.
“Nos di Club Chines tambe a pone esnan cu a haci e acto aki na altura cu nan a actua den forma robes na un momento cu e pueblo di Aruba tin mester di ayudo”.
SOSTENE ACCION DI GOBIERNO
E Asociacion di Comerciante Chines ta lamenta cu e acto di e poco comerciantenan aki a causa hopi descontento y tension den e comunidad di Aruba. Nos di Asociacion Chines ta di acuerdo cu e accion di control tuma door di Gobierno di Aruba pa resolve e situacion causa door di actonan incorecto di poco comerciante.
Den e temporada nos dilanti nos tin cu uni, traha duro y sostene otro pa por combati e virus COVID-19. E comunidad Chines ta forma parti di pais Aruba y lo tey pa sostene e Pueblo.
Banda di esaki nan a ripara ariba social media (Facebook) den e weekend recien cu hopi hende a post  hopi comentario negativo dirigi na chinesnan en general.
NO GENERALIZA
“Nos ta compronde cu e situation a causa tension den comunidad di Aruba, pero ta urgi pa no generaliza tur hende den e manera baho cu a haci ultimo ariba media. Pa nos por crea un solo comunidad uni na Aruba, mester elimina negativismo poco y uni pueblo di Aruba y comunidad Chines di Aruba. Comunicacion ta importante.
Chinese Business Association of Aruba a duna di conoce cu nan lo ta masha agradecido si tin casonan di denuncia pa situacionnan robez cu por sigui sosode pa contact nan pa medio di nan Facebook Page: Chinese Club of Aruba.
BOTTOM LINE
E meta principal di e Asociacion di Comerciante Chines ta pa comercio traha hunto cu Gobierno di Aruba y otro stakeholders manera e wholesalers y pueblo di Aruba como consumidor pa por bringa e crisis aki.
Esey ta e mensahe cu nan kier a trece dilanti y pa e tikinan cu ta purba di haci cos malo, pa nan sa cu nan ta conoci, y cu lo tin e manera pa deal cu nan, asina nan a expresa den nan declaracion na DIARIO.
</doc>
<doc docid='diario_177' lang='pap' type='mono' source='http://www.diario.aw/2020/03/como-precaucion-gobierno-a-cera-tur-scol-pa-un-siman-largo/' term='covid-19'>
Tambe a cancela tur actividad publico di evento social, cultural, y deportivo
ORANJESTAD (AAN): Unavez cu Gobierno a revela oficialmente cu riba e isla aki tin 2 caso confirma di pashent cu Coronavirus Covid-19, mesora a anuncia un cantidad di medida pa preveni cu e malesa ki ta sigui plama.
Prome Ministro Evelyn Wever-Croes a indica cu Diabierna 13 di Maart de inmediato ta cancela tur actividad publico inmediatamente.  Esaki ta keda na vigor te cu dia 31 di Maart pa evalua.
Gobierno ta cancela tur actividad cultural, actividad social, y actividad deportivo.  Esaki ta actividanan publico (esta cu a haya Politie-vergunning).  Lo bay re-evalua e decision aki riba Diamars 31 di Maart.
Ya caba a anuncia cu ta cancela tur actividad di Celebracion Dia di Himno y Bandera.  AVB a anuncia cu ta stop tur wega di futbol di tur categoria y division.
SCOLNAN:
Tambe a tuma decision relaciona cu Scolnan.  Como precaucion ta cera scolnan otro siman.  Ya caba nan lo ta cera Diaranzon (18 Maart), Diahuebs (19 Maart), y Diabierna (20 Maart) relaciona cu ATV-dag.  A dicidi awor cu Lo cera Dialuna (16 Maart) y Diamars (17 Maart) tambe.
Gobierno a mustra, cu aunke hopi mucha no ta haya Coronavirus Covid-19, toch muchanan por transmiti (portador) e virus facilmente cu otronan.  Y pa cera scol, por frena cu e ta wordo transmiti asina facil.
Lo keda vigila tur e aspecto di Scol aki, y e decision a ser tuma rapidamente riba Diabierna atardi.  Pesey ta pidi pueblo comprension pa e decisionnan inespera aki, pasobra Gobierno tin di tene cuenta cu tur escenario posible.  Hopi mayor awor ta cu man na cabez pa wak unda por haya opvang pa nan yiu.
Toch Gobierno ta pidi pueblo pa no tin panico.
</doc>
<doc docid='diario_178' lang='pap' type='mono' source='http://www.diario.aw/2020/03/gobierno-ta-pidi-tur-hende-pa-no-bay-den-panico-y-mantene-cabez-frieu/' term='covid-19'>
ORANJESTAD (AAN): Brote di Coronavirus a yega Aruba, y e unico forma pa evita cu esaki ta sigui plama, ta si tur hende cumpli cu e sugerencianan di autoridad di salubridad publico na Aruba.
Aruba tin su prome 2 caso di Covid-19.  Uno ta un Mericano cu a yega di New York.  E otro ta un Arubiano cu tambe a bin di New York.
Di awor en adelante, cada caso nobo lo wordo divulga inmediatamente via un Boletin Oficial emiti pa Gobierno.  Pero toch riba Dialuna y Diahuebs, Gobierno y instancianan lo tene un briefing cu prensa.
YAMA E NUMBER:
Si acaso abo tin sintoma, por fabor no bay na bo Docter di Cas ni Eerste Hulp.  Bo por yama bo Docter di Cas via telefon, of yama e Call-Center na 280-0101.  Nan lo dunabo instruccion kico pa haci.  Si acaso bo tin di haci un test, nan lo bisabo unda pa bay na e Centro di Diagnostico.
Lo bon ta cu Hospital di Aruba tambe a bay di acuerdo pa duna informacion constantemente riba e asunto aki.  DVG tambe ta bay haci esey pa asina pueblo keda haya informacion corecto via e canalnan oficial.
Ta hopi importante pa no bay den panico, keda cabez frieu y yuda Aruba contene cu esaki pa e no afecta mas hende.  Laba man cu habon of cu hand sanitizers.  Evita di pone man na bo cara.  Si bo tin di niester of tosa, haci esaki den bo elleboog.
Coronavirus Covid-19 ta un situacion serio, pero mester pone den perspectiva y contexto.  E ta hopi contagioso, plamando rapidamente tur caminda, y awor ta keda den man di pueblo pa stop esaki.
AMBTENAAR:
Di Diahuebs caba a lanta plan di contingencia pa tur trahador di Gobierno tambe, y carta a bay pa tur departamento conteniendo informacion con pa contene y evita cu e virus ta plama rapido.
Tambe Gobierno ta pidi esnan cu tin famia ta hospeda den Casnan di Anciano, pa ta extra vigilante.  Si bo ta bay pa bishita un hende eynan, y kizas bo yiu of abo mes tin griep,  por fabor no bay bishita hende.  No bay bishita hende grandi cu griep.
Prome Ministro Evelyn Wever-Croes ta convenci cu Aruba lo bay sali fuertemente for di e asunto aki.  E isla aki a yega di haya brote di malesa den pasado, y nos a sobrevivi, y si nos para hunto, duna cooperacion, y sigui instruccion di profesionalnan… e isla lo sali bek na halto atrobe.
MISA:
Te cu Diabierna atardi, por lo menos esnan di Kerki Protestant a revela cu e fielnan protestant lo no bay tin misa di awor en adelante te proximo aviso.  No ta conoci si acaso otro Misanan tambe lo bay tuma e medida di precaucion aki.
</doc>
<doc docid='diario_179' lang='pap' type='mono' source='http://www.diario.aw/2020/03/departamento-di-salud-publico-seccion-cuido-di-nos-grandinan-ta-pidi-comunidad-pa-tene-cuenta-cu-nos-grandinan/' term='covid-19'>
ORANJESTAD  (AAN):  Ta confirma cu na Aruba tin dos caso di e Coronavirus Covid-19. Pa e motibo aki cu ta pidi e comunidad pa porfabor ban hunto y proteha e grupo mas vulnerabel, cu ta nos Grandinan.
Si bo ta sinti sintomanan di griep manera keintura, tosamento of problema pa hala rosea, porfavor tene cuenta cu lo siguiente:
– Si bo tin mayornan, welo/ wela, tanta/omo grandi, porfabor no bay haci bishita.
– Si bo famia ta den un cas di cuido, porfabor no bay bishitanan
– Tuma contacto via telefon cu bo grandi y splica pakico bo lo no por bin di bishita
– Pa personanan cu tin un familiar den un cas di cuido, porfabor tuma contacto cu e gerente di e cas di cuido y puntranan pa informa kico nan maneho ta pa haci bishita den e proximo simannan.
– Porfabor como famia traha un plan hunto con pa prepara pa yuda y proteha un familiar di edad halto. – Sea ta cu alimentacion, suplimentos, hopi awa y pa nan tambe laba man y haci uzo di hand sanitizers cu ta contene 60% di alcohol.
– Si bo persona tin sospecho cu bo familiar di edad halto por tin Coronavirus.
– YAMA DOKTER DI CAS Y/OF E CORONAVIRUS CALL CENTER NA #280-0101
Seccion Cuido di Nos Grandinan ta urgi comunidad pa tuma medidanan di higiena cu ta ensera laba man frecuentemente y evita tochi cu wowo, nanishi y boca pa preveni di haya e virus of pa plama esaki. Di e manera aki nos ta proteha nos mes pero tambe nos Grandinan.
Pa mas informacion por tuma contacto cu Seccion Cuido di Nos Grandinan na [email protected] of por yama na telefon #522-4345
</doc>
<doc docid='diario_180' lang='pap' type='mono' source='http://www.diario.aw/2020/03/gobierno-lo-introduci-un-economic-and-innovation-stimulus-package-pa-absorba-efectonan-economico-di-coronavirus/' term='covid-19'>
Relaciona cu posibel efectonan economico di COVID-19:
ORANJESTAD  (AAN):Conhuntamente cu Minister di Salubridad, Dangui Oduber, Prome Minister Evelyn Wever-Croes den conferencia di prensa di Gobierno di Aruba, a elabora riba e tema di COVID-19.
E tema aki tin e preocupacion di Gobierno di Aruba y tin tambe e atencion completo y constante di Gobierno di Aruba.
Gobierno di Aruba a eleva e nivel di preparacion pa Coronavirus na un nivel di crisis y ta awo den man di Gobierno. Prome Minister a enfatisa cu esaki no ta pasobra cu tin caso di Coronavirus na Aruba sino pa asina Gobierno por prepara miho posibel como tambe pa sigura cu tin fondonan disponibel di e fondo di crisis pa asina atende cu esaki.
Prome Minister a anuncia cu Gabinete Wever-Croes lo introduci un ‘economic and innovation stimulus package’ pa absorba e efectonan economico di Coronavirus. Gobierno di Aruba ta trahando riba 3 plan di contingencia:
SALUBRIDAD: Esaki ta na encargo di Prome Minister y Minister di Salubridad. Gobierno di Aruba a eleva e nivel di preparacion pa Coronavirus na un nivel di crisis pa asina Gobierno por prepara miho posibel como tambe pa sigura cu tin fondonan disponibel di e fondo di crisis cu Gobierno a establece na 2018, pa asina atende cu esaki.
TURISMO: E plan di contingencia aki ta pa compensa den caso si nota un caida di turismo. ATA, APA y AAA, dirigi pa Minister di Salubridad, ta trahando riba diferente scenario y e plan di contingencia pa atende cu e eventualidad si nota cu e cantidad di bishitante baha. ATA tin un fondo di emergencia pa cu esaki.
ECONOMICO: E plan di contingencia aki ta cay directamente bou di Minister President, Evelyn Wever-Croes. Si cantidad di turismo baha, esaki por tambe afecta nos economia, hustamente na momento crucial na unda cu Gobierno ta purbando pa rebiba nos economia. Riba proposicion di Prome Minister, Conseho di Minister a tuma e decision diabierna ultimo pa pone mas atencion den inversionnan economico y bin cu e “Economic and Innovation Stimulus Package”.
Gobierno kier ofrece ayudo na empresanan chikito y mediano y empleadonan cu haya nan mes den problema financiero door di Coronavirus. E prome fase lo ta pa acelera e solicitudnan di inversionnan cu ya a wordo entrega sin cu e burocracia ta un obstaculo.
Gobierno ta spera asina cu por mantene economia ta draai, particularmente pa sigui duna trabou na esnan cu ta perde trabou. Tambe Gobierno lo establece un fondo economico y di innovacion pa apoya financieramente e empresanan.
E cantidad cu lo inverti den e fondo aki ta depende di varios factor. Importante ta pa Presupuesto 2020 cu pronto lo wordo trata den Parlamento, wordo aproba.
Banda di esaki, Gobierno ta solicitando fondonan di organisacionnan internacional cu ta pone fondonan disponibel pa situacionnan asina. Cu e fondo aki y e plan di emergencia cu actualmente ta wordo traha riba dje, Aruba lo ta un di e prome paisnan miho prepara den nos region den e area aki. Esaki ta posibel danki na e hecho cu pa prome biaha den hopi aña, Aruba tin un surplus den nos presupuesto.
</doc>
<doc docid='diario_181' lang='pap' type='mono' source='http://www.diario.aw/2020/03/aruba-tambe-a-uni-na-e-club-di-pashentnan-cu-coronavirus/' term='covid-19'>
Dos caso di Coronavirus importa
ORANJESTAD (AAN): Diabierna merdia durante un conferencia di prensa extraordinario, Prome Ministro Evelyn Wever-Croes como lider di e pais a haya e tarea pa anuncia na Aruba henter, cu e resultadonan di test a drenta merdia, y ta confirma cu 2 persona na Aruba a test-positive pa Covid-19.
PASHENT 1:
Uno di nan ta un persona cu a bin Aruba pa haci consultancy cu WEB Aruba NV, y el a bin Aruba for di New York.  Prome cu esey el a bay cu vacacion tambe na Egipto.  E ta uno cu a bishita WEB Aruba NV ultimo dianan aki, y a hospeda na un Highrise Hotel na Palm Beach.
Na WEB Aruba NV, ya caba e compania a reuni cu tur Managers, pa asina riba nan mes a traha un lista di tur hende cu tabatin contacto cu e Turista aki.  Esnan cu tabatin contacto cune, a wordo manda cas y pidi pa keda den cuarentena.  Evita di tin contacto cu otro hende, y monitor estado di salud diariamente pa wak si acaso sintomanan lo desaroya.
E trahadornan di WEB Aruba NV cu no tabatin contacto directo, DVG ta bay evalua e situacion hunto.  Nan ta enfatiza na e trahadornan di WEB Aruba NV pa nan no bay den panico.  Si abo como empleado di WEB Aruba NV tabatin contacto directo cune, mihor ta pa bo yama bo manager directo y atende cune.  Pero no bay den panico.
PASHENT 2:
E di dos persona cu Covid-19 ta un Arubiano cu a bay New York, y a regresa bek cu e virus.
Gobierno no a anuncia nan edad, ni tampoco a menciona ki dia exactamente nan a yega Aruba via Aeropuerto.
Premier Wever-Croes sinembargo a agrega cu tur dos ta den isolacion, pero nan ta den bon estado di salud.  Pues ta parce cu e malesa ta bayendo, y uno casi no tin sintoma mas.  E otro tin djis un tosamento ainda, nan lo por ta kizas ‘cla pa bay cas’.
Toch tur dos ta den isolacion ainda.  Conforme protocol, e testnan tin di bay Hulanda unda RIVM ta verifica nan.
DIARIO ta haya raro cu Aruba no a menciona e edadnan, y tampoco a menciona cua fecha exacto nan a regresa Aruba, ni cu cua aerolinea.  Pasobra tur e otro islanan den Caribe ora di a anuncia nan prome casonan di Coronavirus, a percura pa inclui tur e detayenan aki.
Aruba a prefera di no menciona nan nomber, ni nan edad, ni nan itinerario di vuelo, ni menciona nomber di Hotel ni tampoco den cua distrito e pashent ta biba.
Pero pa awor, Departamento di DVG ta den proceso di trace tur e personanan cu e dos pashentnan aki tabatin contacto cune desde nan regreso.  Check tur lugar, restaurant, of negoshi cu nan a bishita, y tambe entrevista nan y puntra nan ki sintoma nan tabatin ora di yega Aruba.
Algo si sigur, ta cu e General Manager di e Hotel a wordo informa, y aki e tin di bay check tur esnan cu kizas tabatin contacto cu e turista aki, incluyendo Housekeepers, Waiters, Front Desk.
Contrario na WEB Aruba NV, na e Hotel e ta bira tiki mas complica, pasobra kizas tabatin un grupo grandi cu por tabatin contacto cune.  Pero si e empleadonan di Hotel a practica e tipnan di seguridad di hopi tempo caba (laba man, no pasa man na cara, etc.) tin chens cu bo a blokea e virus exitosamente di drenta bo curpa.
E lista di contacto awor ta bira uno cu ta tarea di e General Manager.  Gobierno di Aruba tin un acuerdo via ATA cu nan mester duna e ora, e lista di nomber di posible contact-persons, y asina pone e hendenan aki den cuarentena.  Si nan no tin sintoma, no ta test nan ainda.
E otro pashent, e Arubiano, no tin hopi detaye riba dje pero inoficialmente ta ser bisa cu e tin kizas riba 20 aña di edad.
A ser menciona, cu e dos pashentnan aki ta cay den categoria di edad cu no ta haya hopi sintoma.  Lamentablemente no a menciona nan edad.  Otro islanan den Caribe si mesora a divulga nan edad.
</doc>
<doc docid='diario_182' lang='pap' type='mono' source='http://www.diario.aw/2020/03/e-mericano-aparentemente-tabata-mustra-sintoma-di-4-dia-pasa-caba/' term='covid-19'>
E Mericano aparentemente tabata mustra sintoma di 4 dia pasa caba
ORANJESTAD (AAN): Diabierna merdia, Gobierno a anuncia oficialmente cu Aruba a haya su prome 2 caso di pashent cu Coronavirus Covid-19.
Uno di nan ta un Mericano cu a bin for di New York, y ta haci trabao di consultancy pa WEB Aruba NV.  El a hospeda na un Highrise Hotel na Palm Beach y aunke Gobierno no a revela esey, e homber aki di 35 aña ta na Aruba di siman pasa caba.
Ora el a yega Aruba, e no tabatin sintoma.  Pero desde Diamars caba el a ripara cu su curpa ta haci raro.  Pa Diaranson el a cuminza sinti su mes mas malo.
A dura te Diahuebs anochi pa test e persona aki, y e ora numa a pone den isolacion en espera di e resultado.  Pero ya for di Diaranson henter dia, y tambe Diahuebs henter dia e tabata canando liber tur caminda, y na WEB Aruba NV tambe.
Diabierna merdia banda di 1:00 pm, e resultado di test a drenta, y a sali na cla cu e turista Mericano aki tin Covid-19.
Trahadornan di WEB Aruba NV ta nada contento cu e desaroyo aki, y nan ta hasta haya cu autoridad local a tarda pa atende e persona aki.  Tin hasta algun empleado na e compania cu a wordo priminti cu lo haci test di Covid-19 mesora cu nan.
Pero despues di a warda asina hopi, na final e trahadornan a djis haya ordo pa bay cera nan curpa na cas, esta impone un cuarentena riba nan mes, y keda vigila pa sintoma.
Esey ta bin debi cu DVG na Aruba ta sigui protocolnan y no ta test hende cu no tin sintoma.
Diabierna hendenan a ripara cu hopi trahador di oficina y demas seccion a bay cas.  Ta solamente personal di planta a keda pa laga e produccion di awa y electricidad keda draai.
Sugerencia pa trahadornan di WEB Aruba NV, pa vigila nan mes, nan yiunan, y nan estado di salud e dianan venidero, y si acaso nan haya sintoma, pa contact mesora e Call Center pa asina nan wordo manda pa Centro di Diagnostico pa haci e test.
</doc>
<doc docid='diario_183' lang='pap' type='mono' source='http://www.diario.aw/2020/03/extra-control-na-aeropuerto-y-entrante-diadomingo-ta-cancela-vuelonan-di-europa-pa-aruba/' term='covid-19'>
ORANJESTAD (AAN): Desde Diahuebs caba cu a bin haya sa cu tin dos caso sospechoso, y cu a mobiliza dos pashent pa isolacion na Centro di Diagnostico pa haci test, e draaiboek na Aruba a start pa prepara pa cualkier eventualidad.
Esey a nifica cu Aruba a hisa su nivel di alerta un tiki mas.  Anticipando e resultado di test, mesora a cuminza y impone medidanan extra na Aeropuerto Internacional Reina Beatrix.
Diabierna atardi, a revela cu tin 2 caso positivo di Covid-19 na Aruba.  Esey a pone cu Aruba a decreta situacion di crisis, tambe cu ta bay firma riba esaki cu ta duna nos mas autoridad y espacio pa funciona.
Gobierno a busca 5 Docter extra pa staciona na Aeropuerto pa cuminza cu controlnan mas severo y haci mas spotchecks.  Na Aeropuerto a traha un “assessment center” special pa esaki na e area di yegada di pasaheronan, unda e pasahero por wordo hala un banda y na forma discreto.
Tur Aerolinea tin di raporta di adelante e nomber di tur hende abordo, y controla tambe.  Mas screening lo sigui tuma lugar.  Tambe ta cuminza scan temperatura di algun pasahero.
DECISION NOBO:
Pero ora cu a bira conoci cu Aruba tambe a uni na e club cu pashentnan di Covid-19, e storia a cambia un tiki.  Gobierno a bisa cu viahenan di avion y crusero, ta cambia mesora y lo bay restringi pasaheronan cu ta bin di Europa y tambe otro paisnan riba un lista cu ta poni riba WHO, cu excepcion di Arubianonan residencia na Aruba y cu aworaki ta den exterior y tin di bin bek.
Vuelonan di Europa pa Aruba ta wordo suspendi. Esaki lo ta un medida temporario.  Pero si lo keda monitor e situacion, asina Edwin Kelly, Director di Departamento di Aviacion Civil a indica.
Waf tambe tin un prohibicion pa pasaheronan cu ta bin di cierto paisnan di Europa pa no drenta e isla via barco, a agrega.
Pues Aruba oficialmente ta bay prohibi avionnan di Hulanda bin Aruba, y esey ta start Diadomingo 15 Maart venidero.  E prohibicion lo keda valido te 31 Maart.  E ora dia 31 di Maart ta bay evalua di nobo si acaso ta prolonga of no.
</doc>
<doc docid='diario_184' lang='pap' type='mono' source='http://www.diario.aw/2020/03/carnaval-di-jamaica-como-tambe-st-maarten-a-wordo-posponi/' term='covid-19'>
ORANJESTAD (AAN): Carnaval na Jamaica tabata planea pa tuma lugar riba Dialuna 19 di April venidero.  Pero mirando e hecho cu ya caba e 2 prome caso di Coronavirus importa a wordo registra Diaranson y Diahuebs na e pais, decision a ser haci mesora riba Diabierna.
Presidente di Carnival in Jamaica, esta Kamal Bankay a anuncia esaki riba Diabierna.
Awor nan a pone un fecha nobo pa Carnaval di Jamaica.  E parada grandi lo bay ta Diadomingo 25 di October 2020.
Ademas di esaki, a anuncia caba cu e alineacion pa e parada, incluyendo tur tema y disfraz, y e articulonan liga cu cada banda di Carnaval lo keda valido, incluyendo e banchinan.
Pa aworaki, Gobierno di Jamaica ta recomenda tur hende pa evita di organiza actividad di aglomeracion di hende.
Manera ta conoci, Diahuebs a anuncia cu un Jamaica a registra e di dos caso di Coronavirus eynan.  E ta un empleado di Embahada Mericano, cu a caba di yega eynan procedente di Gran Bretaña.  E dia prome, esta Diaranzon ta e momento cu Jamaica a confirma nan prome caso.  Esey tabata un muher cu a regresa Jamaica for di Reino Uni pa un entiero.
ST. MAARTEN:
Mientras tanto Diahuebs, e St. Maarten Carnival Development Foundation (SCDF) a anuncia cu Carnaval 2020 na e isla a wordo posponi debi na e brote rapido di Coronavirus Covid-19 rond mundo.  Na St. Maarten sinembargo nan no a duna ningun informe pa cuanto tempo e lo wordo posponi.
Gobierno di St. Maarten ta esun cu a tuma e decision di Carnival 2020 durante un reunion, y e fundacion a bisa cu e ta di acuerdo cu e decision y cu seguridad di publico ta bin na prome lugar.
SCDF lo emiti un serie di informacion na tur stakeholder di Carnaval den e dianan venidero.
</doc>
<doc docid='diario_185' lang='pap' type='mono' source='http://www.diario.aw/2020/03/carnival-corporation-a-suspende-operacionnan-di-princess-cruises-durante-60-dia-pa-coronavirus/' term='covid-19'>
ORANJESTAD (AAN): E linea di cruceronan di Merca, Princess Cruises, propiedad di Carnival Corporation, a anuncia riba diahuebs cu nan lo suspende viahenan na tur parti di mundo durante 60 dia den respuesta na pandemia di coronavirus.
E medida ta implica tur viahe programa di 12 di Maart pa 10 di Mei den su 18 transatlantico, segun un comunicado, incluyendo dos barco cu pasahero abordo infecta cu coronavirus nobo.
“E personanan cu ta abordo di un crucero programa pa termina den siguiente cinco dia lo sigui su viahe te na final di e trayecto”, Princess Cruises a informa.
Di otro banda, “e viahenan cu ta tumando lugar te cu 17 di Maart lo termina na un lugar conveniente pa invitado”, e grupo a agrega, asegurando cu e compania lo yuda usuarionan pa regresa nan paisnan.
E decision a tuma lugar algun dia despues cu nan a registra casonan positivo di coronavirus den dos crucero di e grupo.
Grand Princess, un barco cu ta forma parti di Princess Cruises, a keda para dilanti di costa di California despues cu 20 persona a test positivo pa COVID-19.
Diamond Princess, otro crucero di e grupo, a keda den cuarentena na Februari den costanan di Japon cu mas di 700 persona infecta, seis di nan fatal.
</doc>
<doc docid='diario_186' lang='pap' type='mono' source='http://www.diario.aw/2020/03/crusero-braemar-finalmente-a-dicidi-bay-bahamas/' term='covid-19'>
Barbados a nenga di ricibi nan
ORANJESTAD (AAN): Riba Diahuebs, e viahe di 14 dia di e barco crusero MS Braemar tabata planea pa finaliza na e isla di Barbados, unda tur e pasaheronan lo a wordo hiba pa avionnan widebody charter cu ta regresa nan directamente pa Southampton, Inglatera.
Pero e momento cu Barbados a haya sa cu testnan haci na Curacao a confirma cu tin 5 hende cu Coronavirus Covid-19 abordo, Gobierno di e isla ey a laga sa cu nan prefera di no ta e ‘end point’ di e viahe di e barco.
E ora Diaranson e capitan di e barco a cuminza tuma direccion Noord-Noordwest y hopi hende a kere cu nan lo bay na La Romana na Republica Dominicana.
Sinembargo, Diahuebs mainta e compania Fred.Olsen Cuise Lines a confirma cu nan a dicidi pa no finaliza ni na Barbados ni na Republica Dominicana, pero ta bay Bahamas.  Esey ta debi cu e barco MS Braemar ta nabegando bao bandera di Bahamas.
Segun schedule, awor e barco lo drenta waf di Freeport (Bahamas) riba Diasabra 14 di Maart pa 6:00 am.
E compania a bisa cu nan ta trahando cu Bahamas, Gobierno di Gran Bretaña, y mucho mas pa sigura cu tur huesped por regresa cas safe y rapido.
E dianan aki, e pasaheronan abordo di Ms Braemar no a wordo ordena pa keda den nan cabina.  Nan por cana libremente, pero djis tin di mantene un distancia rasonable for di cada hende lo mas leu posible.
Tambe nan a cambia e horario di comedor, pa asina tin mas mesa bashi abordo ora cu e pasaheronan ta bay come.
</doc>
<doc docid='diario_187' lang='pap' type='mono' source='http://www.diario.aw/2020/03/cancelacionnan-ta-mustra-cu-turismo-na-jamaica-lo-bay-cay-cu-40-porciento/' term='covid-19'>
ORANJESTAD (AAN): E efecto di Coronavirus Covid-19 ta dal duro!  E cantidad di cancelacion cu ta drentando na Jamaica, ta mustra cu e ta cayendo cu 40 porciento.  Esey ta inclui reservacionnan haci pa verano 2020.
Presidente Omar Robinson di Jamaica Hotel and Tourism Association, a bisa cu nan a tuma un posicion di ‘warda y mira’ e momento aki, pero e calculo di e perdida den industria di turismo lo bay ta significante, y henter e pais tin di prepara pa momentonan turbulento su dilanti.
Awor cu nan ta reconoce cu e ta un reto grandi pa economia, ya por haya mas detaye abiertamente di miembronan cu ta mirando cancelacionnan grandi.  Un hotel na Montego Bay a revela cu nan perde como $250.000 na cancelacion.  Un hotel na Ocho Rios a wordo forza pa acepta cancelacion di mas di 400 camber den weekend cu a pasa.
Nan a haya golpi duro tambe di nan principal mercado di Europa, principalmente cu nan a prohibi vuelonan procedente di Italia, Alemania, y Francia.
Fuera di esey, varios compania na Merca a prohibi nan trahadornan di viaha pa vakantie e temporadanan venidero, pues ta awor un tiki dificil pa mira con grandi e scala di e golpi lo bay ta.
</doc>
<doc docid='diario_188' lang='pap' type='mono' source='http://www.diario.aw/2020/03/trinidad-a-registra-su-prome-caso-di-coronavirus/' term='covid-19'>
ORANJESTAD (AAN): Un conferencia di prensa emiti Diahuebs atardi, a pone cu Gobierno di Trinidad & Tobago a confirma cu nan a registra nan prome ‘caso importa’ di Coronavirus Covid-19, despues cu un habitante a regresa for di Suiza riba Dialuna.
Ministro di Salud Terrence Deyalsingh a bisa den e conferencia, cu e famia di e homber di 52 aña di edad ta biba na Trinidad & Tobago, y el a wordo poni den isolacion desde Diaranson.
El a bisa cu e ta un caso no mucho severo, y tin pensa caba pa transporte for di su cas pa Caura Hospital.
Gobierno di Trinidad & Tobago ta urgi e habitantenan pa no bay den panico, y sigui e consehonan di autoridadnan.  “Nos ta pidi pueblo pa ta hopi mas auto-conciente,” e Ministro a bisa.
Awor Gobierno ta ocupa ta check tur e hendenan cu e persona aki tabatin contacto cune desde cu el a yega Dialuna.  Nan a agrega cu awendia viahe pa exterior por socede solamente como un necesidad of emergencia.
Trinidad & Tobago awor ta join Jamaica, Cayman Islands, St. Vincent and the Grenadines, y Guyana como paisnan nobo den Caribe cu tin caso positivo di e virus cu ya a mata mas di 4.000 hende rond mundo, desde cu el a wordo detecta na China na December di aña pasa.
Mientras tanto, Caribbean Airlines riba Diamars a bisa cu 13 miembro di tripulacion cu tabata den e vuelo cu a transporta e individuo cu a fayece despues na Guyana riba Diasabra, awor a ser poni riba cuarentena pa 14 dia largo.
E muher di 52 aña di edad a viaha di John F. Kennedy International Airport na New York cu vuelo BW-526 pa Guyana, y a fayece na un Hospital na Georgetown riba Diamars.
E vuelo ey a haci un escala prome na Trinidad prome cu el a sigui pa Guyana.
</doc>
<doc docid='diario_189' lang='pap' type='mono' source='http://www.diario.aw/2020/03/republica-dominicana-keto-bay-tin-porta-habri-pa-pasaheronan-cu-ta-bin-di-china/' term='covid-19'>
ORANJESTAD (AAN): Aunke cu varios pais a cera nan frontera y a restringui pa acepta pasaheronan cu ta bin procedente di China, Italia, Iran, y otro paisnan como medida di prevencion pa Covid-19, a bin sali na cla cu Republica Dominicana keto bay ta permiti entrada di pasaheronan cu ta bin di e paisnan ey via di diferente aerolinea.
Esey ta loke e aerolinea jetBlue a confirma via un boletin, den cual nan ta informa e pasaheronan cu tur esnan cu tabata na China den e ultimo 14 dia, por viaha solamente pa Punta Cana y tambe Santo Domingo, y ningun otro destino na Republica Dominicana.
Te cu e siman aki, Republica Dominicana a tuma medidanan di restriccion cu vuelonan procedente di Italia, sinembargo a sali na cla cu algun pasahero a yega na Republica Dominicana pasando di transito na e.o. Spaña.
jetBlue a bin ta usando nan canalnan digital pa informa e clientenan di e medidanan cu algun pais a impone pa preveni Coronavirus y e restriccionnan cu ta existi na e paisnan unda nan ta viahando.
</doc>
<doc docid='diario_190' lang='pap' type='mono' source='http://www.diario.aw/2020/03/cayman-islands-a-confirma-diahuebs-nan-prome-caso-di-coronavirus/' term='covid-19'>
ORANJESTAD (AAN): Diahuebs atardi laat, Gobierno di Cayman Islands a confirma cu nan a caba id haya e prome caso importa di Coronavirus Covid-19 na e isla.
E pashent ta un bishitante, un homber Italiano di 62 aña di edad, kende a wordo transferi for di un barco crusero pa Health City Cayman Islands den un situacion cardiaco severo.  Esey ta loke Prome Ministro Alden McLaughlin a laga sa durante e conferencia di prensa.
El a bisa cu e pashent ta bon, y ta keto bay den isolacion na Hospital.  El a agrega cu tur medida apropia ta wordo tuma y e pashent no ta forma ningun riesgo pa comunidad di e isla.
E Italiano aki ta entre e 6 persona cu a wordo getest pa Coronavirus.  Cuatro a test negativo, y e resultado di un test mas ainda ta pendiente.
Dr. Binoy Chattuparambil di Health City a bisa cu e homber a yega na Hospital cu malesa cardiaco, y e no tabatin ningun sintoma respiratorio ora cu el a wordo interna.  Net e tabata birando mihor for di e malesa cardiaco, e ora el a cuminza hay sintomanan liviano respisratorio.  For di e momento ey el a wordo poni den isolacion.
</doc>
<doc docid='diario_191' lang='pap' type='mono' source='http://www.diario.aw/2020/03/scolnan-grandi-na-hulanda-a-cera-y-tur-alumno-mester-keda-cas-of-den-flat/' term='covid-19'>
ORANJESTAD (AAN): Un informacion incorecto a circula e siman aki riba Social Media, cu a plama e relato falso cu scolnan na Hulanda supuestamente a tuma e decision pa pidi studiantenan di Aruba pa regresa nan isla, debi na e situacion fuera di control di Coronavirus Covid-19 na Tera Frieu.
E informe ey no ta basa riba realidad.  Hecho ta si cu varios Hogeschool y Universidad na Hulanda a cera nan porta como medida preventivo pa stop e expansion di e brote di Coronavirus.  Esaki ta conta pa tanto actividadnan di les y tambe tentamen.  Nan a tuma e decision aki despues di a consulta cu Ministronan di Enseñanza na Hulanda.
Scol- y Universidadnan a djis sugeri studiantenan pa keda cas y evita di sali pa nan no haya e virus, of plama esaki.
Ningun rato nan a bisa e alumnonan stranhero pa nan regresa nan pais.  Esey absolutamente no ta berdad.  Mas bien nan ta hasta buscando forma con pa duna les via tele-commuting (via internet na cas)
E medidanan na Hulanda a ser tuma awor y ta valido te cu fecha Diaranson 1 April 2020.
Gobierno Hulandes tambe ta di acuerdo pa haci tur lo posible pa e simannan venidero e scolnan por duna les online via Internet.  Presidente di Vereniging Hogescholen, esta Maurice Limmen a bisa cu nan ta sostene e medida aki for di Ministerio di Enseñanza.  Nan meta pa combati Coronavirus ta awor socialmente mira, e prioridad principal.
Mayoria scolnan grandi na Hulanda, ta sigui di cerca tur recomendacion di Instituto Nacional RIVM, y ta coordina cu e Vereniging Hogescholen.
Scolnan lo ta cera for di awe Diabierna 13 di Maart 2020 te cu 31 di Maart 2020.  Dia 1 di April kizas lesnan lo cuminza bek.
Pesey ningun rato nan lo bay exigi pa studiantenan di Aruba bay bek nan pais djis pa un periodo di 2 siman y mey.  E ta absurdo, y esnan cu ta plamando e mensahe ey via Social Media ta haciendo algo cu ta trece spanto innecesario cerca mayornan.
</doc>
<doc docid='diario_192' lang='pap' type='mono' source='http://www.diario.aw/2020/03/con-e-tormenta-actual-ta-afecta-nos-florin-arubano/' term='covid-19'>
Bistanan ta dirigi riba Banco Central pa informacion
*Kico por pasa cu reserva di placa stranhero si turismo sufri caida?
*Kico prijs mas halto pa importacion por nifica pa moneda?
Florin Arubano tin un nificacion special pa e Arubiano. Na momento cu e Arubiano a bay forma su porvenir autonomo, el a hiba un lucha feroz den Reino pa garantisa cu e ta dicidi riba su moneda y Banco Central.
Awe e Arubiano ta preocupa cu loke ta pasa na mundo y ta puntra su mes con e coronavirus nobo ta afecta e salud di nos Florin.
For di e momento cu Covid-19 a haci su entrada den nos mundo, DIARIO a puntra kico por pasa cu Aruba debi na e impactonan economico di e malesa, cu ta fastioso pero ta produci mas problema sumamente fastioso.
E economia di Aruba for di final di añanan cincuenta ta basa riba dos pilar, cu tin un punto comun cu ta sosten di nos reserva di divisa, cu ta e palabra oficial pa placa stranhero.
Aruba cu ta importa hasta e base pa su pan di cada dia, mester di un bon reserva di placa stranhero cu ta sostene nos stabilidad monetario.
Mester di placa stranhero pa compra na paisnan cu tambe ta na careda pa e resultadonan di e coronavirus nobo.
Banco Central mester vigila nos Florin y ora Florin ta na peliger, e mester tuma medida.
Pa Aruba tin divisa, placa stranhero manera Dollar Mericano, mester di turista cu ta produci divisa na Aruba cu practicamente no tin exportacion for di momento cu refineria a cera.
Cada Dollar por ehempel cu un turista gasta na Aruba, ta aumenta nos reserva na divisa cu nos mester pa sostene nos Florin.
Awor kico lo pasa?
E situacion mundial ta haci dificil pa atrae inversionistanan cu na e centronan mundial principal di comercio, ta sufri perdida tras di perdida. Mundo ta papia di un depresion cu mundo no por controla pasobra ta e coronavirus nobo ta dicidi.
Pa Aruba atrobe un situacion di incertidumbre grandi a bati na porta y ta pio cu e añanan cu Banco Central no por a haci pronostico sigur pa futuro di Aruba, pasobra ta Citgo mester a percura pa e crecemento economico cu finalmente no a bini.
Kico por pasa cu nos Florin? Nos mester prepara e Arubiano, cu mester bay paga prijsnan mas halto pa loke nos ta importa, te caminda cu nos por importa, pasobra ta scarsedad tambe ta bati na porta di mundo cu no por produci manera mester ta.
Prijs ta bay subi riba mercado internacional y cada articulo cu nos importa na un prijs mas halto, ta afecta e bienestar di nos Florin.
DIARIO for di momento cu e Coronavirus nobo a anuncia su mes, a pidi instancianan oficial pa informa nos pueblo.
Ningun hende ta na haltura kico lo bay pasa. DIARIO tampoco. Gobierno tampoco. Pero nos tur tin e deber pa prepara comunidad, di cual tur instancia tambe ta forma parti.
Nos ta hopi interesa den e estado di salud di nos Florin y e forma cu nos por aporta den e crisis.
Nos bista ta dirigi pa loke ta trata e aspecto aki riba Banco Central, e instancia cu tabata parti directo di nos lucha pa Status Aparte.
</doc>
<doc docid='diario_193' lang='pap' type='mono' source='http://www.diario.aw/2020/03/dos-grupo-grandi-di-como-400-turista-a-cancela-nan-viahe-pa-aruba/' term='covid-19'>
Varios Hotel na Aruba ta hayando ‘cancelacion’…
ORANJESTAD (AAN): Durante reunion di Parlamento teni Diaranson pa duna lo ultimo informe con bon Aruba ta prepara pa por atende Coronavirus, tanto e miembronan di Staten y tambe comunidad por a nota cu e isla aki tin expertonan den salubridad publico cu ta trahando profesionalmente.
Sinembargo e realidad ta cu mundo henter ta drentando den un crisis.  Crisis di salubridad publico, y tambe crisis di economia.  E poco avionnan cu ainda ta bulando, tin asiento basta bashi.  Merca ta sugeri su ciudadanonan pa no bay haci viahe den crusero por lo pronto.
Ta admirable cu Gobierno di Aruba ta vigilando esaki hopi di cerca, y esey ta loke Ministro Dangui Oduber a indica tambe Diaranson durante e reunion di Parlamento.
Pues ta anticipando consecuencia pa finanzas publico, y awor cu aki algun siman lo cuminza trata e Presupuesto 2020, tin di keda anticipa kico ta consecuencia economico y financiero pa e pais.  Corda cu Aruba keto bay tin rosea cayente na su garganta, danki na CAft.  Pues e isla tin di keda cumpli cu normanan di CAft y esaki lo trece presion adicional riba finanzas publico na Aruba.
Hecho ta cu 2020 a cuminza cu Aruba experienciando un caida den e cantidad di Turistanan ‘stayovers’, y tambe caida den turismo crusero.
Aki un bon idea lo ta pa Gobierno bay ‘fast track’ diferente proyecto cu tin den pipeline y awor lo por haya prioridad, por ehemplo Port City cu ta un proyecto di sector priva.
RESERVACIONNAN TA CAYENDO:
Ministro Dangui Oduber a mustra cu tur Hotel na Aruba e simannan aki ta hayando monton di ‘cancellations’.   El a menciona tambe di un grupo di como 400 bishitante cu a cancela nan viahe pa Aruba.
Ministro a revela cu dos di e Hotelnan grandi na Aruba, a nota cu grupo grandi a cancela nan viahe pa Aruba.  E titular di turismo no a menciona nomber, pero el a splica con un di e Hotelnan a perde reservacion di un grupo di 247 persona cu tabata planea pa bishita Aruba pa un siman largo.
Un otro Hotel grandi tambe a haya notificacion, cu un grupo di 140 persona a cancela nan viahe pa Aruba.
El a agrega cu e simannan cu ta pasando, tur Hotel na Aruba ta experiencia por lo menos 1 cancelacion.  E companianan lo bay sufri di e perdida, y bo por nota con menos pasahero ta yegando cu cada avion.
Esey ta un indicacion caba kico por spera nos si e trend sigui manera cu e ta aworaki.  Hecho ta cu hopi turista den e momentonan aki di crisis, ta pensando cu lo ta mihor nan keda nan mesun pais envez di bay vacacion.
Ministro a hasta menciona diferente punto pa Hotelnan por keda cu cabez riba awa, e.o. kizas reduci tarifa di Hotel pa asina haci viahenan pa Aruba keda atractivo.
El a menciona tambe e fondonan di emergencia di ATA, y kizas Gobierno tambe lo pidi pa Parlamento aproba mas fondo, pa usa esaki no djis pa e aspecto di salud, pero inverti den mercadeo di e isla.  Haci propaganda pa mustra turistanan cu Aruba ta safe.
Esaki ta algo cu ATA ta haciendo caba cu e partnernan di promocion den exterior, esta cu purba di mustra cu Aruba no tin Covid-19, y cu e isla aki a sigui tur protocols.  Si acaso e virus bin mes, aki na Aruba e turista e lo haya mesun cuido medico compara cu na su pais.
E reunion di Parlamento a wordo mira como uno fructifero, y aunke tur nos profesionalnan den salud publico ta bon prepara, e ta en realidad un crisis nunca antes experiencia na Aruba.
</doc>
<doc docid='diario_194' lang='pap' type='mono' source='http://www.diario.aw/2020/03/wever-croes-cu-e-decision-perfecto-di-un-lider/' term='covid-19'>
E plan pa Aruba sobrevivi e shock mas grandi di Coronavirus
*Asistencia financiero pa trahado y empresa den tormenta
*Prome Ministro Wever-Croes ta soluciona problema serio
ORANJESTAD (AAN) — Uno di e problemanan mas serio cu cual DIARIO a wordo confronta den e atake frontal di e coronavirus nobo, tabata kende ta yuda empresa y trahadonan sobrevivi un temporada cu negoshinan wordo forsa di cera nan porta.
Ayera Ministro Presidente Evelyn Wever-Croes, dirigente di un Gabinete cu a demostra su capacidad pa enfrenta Covid-19, a entrega un contesta pa e pregunta mas grandi den comunidad.
For di e momento cu DIARIO a lansa e prome informacionnan riba e coronavirus nobo, a wordo mustra riba e necesidad pa sindicato y comercio uni cu gobierno den buskeda di solucion pa situacionnan cu lo a presenta.
E incertidumbre mas grandi cu Covid-19 ta causa ta, con comunidad mester sigui dilanti. Diripiente e bida normal a wordo interumpi pa un tempo desconoci.
Hende ta biba cu miedo pa loke e por enfrenta den e preguntanan sin contesta cu Covid-19 ta representa.
Cuanto tempo e problema lo dura? Con e ta afecta cada comunidad? Hende no por sigui su bida custumbra y no sa na kico tene su mes.
Cualkier momento gobierno di Aruba tambe por dicidi cu mester stop entrada y salida di e pais y cu comercio y schoolnan mester cera nan porta y tur actividad publico ta para.
E pregunta mundial, kende lo cubri e gastonan. SVB ta paga gasto di malesa si e persona ta parti di SVB. Kico ta pasa cu e persona cu no ta den SVB? Kico ta pasa si un persona cu no tin e malesa mester keda cas pasobra e empresa mester cera su porta? Con empresanan chikito y mediano ta cubri gastonan di personal si no tin produccion?
Ayera un lider a papia na Aruba den e tormenta grandi cu Covid-19 a causa. Ministro Presidente Wever-Croes a papia di e responsabilidad di su gobierno pa yuda trahadonan y sindicato den e situacion actual.
Den un mundo di incertidumbre economico y financiero, el a mustra con ta bay deshaci di loke ta stroba negoshinan bini Aruba den e temporada cu mundo a parce di a perde cabes.
Ministro Presidente Wever-Croes a duna prueba cu e ta un lider cu ta dirigi un gobierno cu a tuma e pasonan necesario pa Aruba por confronta e menasa di e coronavirus nobo.
Elogio sigur ta bay tambe pa e Ministro encarga cu e dos aspectonan grandi den e problema serio cu ta Salud Publico y Turismo.
Ministro Dangui Oduber a duna prueba cu e por enfrenta e reto grandi. Informacionnan cu DIARIO tin di mayoria di instancia di salud publico di Aruba ta, cu nan a prepara nan mes pa e menasa serio cu ta na caminda.
Palabra ta keda awor na tur ciudadano pa demostra nan responsabilidad cu nan mes. Prepara pa tur loke e coronavirus por trece pa conhuntamente Aruba sobrevivi!
</doc>
<doc docid='diario_195' lang='pap' type='mono' source='http://www.diario.aw/2020/03/a-sali-na-cla-cu-aruba-a-rechaza-peticion-di-barco-crusero-pa-duna-tratamento-na-pasaheronan-infecta/' term='covid-19'>
E barco lo yega awe na Republica Dominicana
ORANJESTAD (AAN): E agencia cu ta handle e barco crusero MS Braemar mes a notifica autoridad di isla di Curacao, cu e barco ta rumbo pa eynan y cu tin 4 caso “sospechoso” abordo, y pesey nan ta pidi asistencia di Salubridad Publico di e isla pa yuda nan haci test pa Coronavirus Covid-19.
Basa riba e informacion aki, autoridad di e isla a duna OK pa e barco mara na Willemstad, sinembargo a prohibi tanto e tripulantenan como tambe e pasaheronan di baha na tera.
Un team di experto a bay abordo pa asina haci test riba e 4 persona aki.  Pa nan sorpresa, a bin haya sa cu ta 7 hende tin di test abordo. Esaki a keda confirma den un conferencia di prensa door di epidemiologo dr. Izzy Gerstenbluth y dr. Joe Alcalá.
E barco a bandona Curacao caba, ora cu Diaranson mainta a revela cu 5 di e personanan aki a test positivo pa Coronavirus Covid-19.  Ta trata di 4 miembro di tripulacion, y 1 pasahero.
E compania Fred Olsen Cruises ya caba a revela na algun agencia di noticia cu e pasaheronan abordo a test positivo.  Mayoria di e pasaheronan aki a sali for di Southampton (Inglatera).
E docter cu tin abordo di e barco ta esun cu a cuminza nota e pasaheronan cu sintomanan parecido na griep, y mesora a pone nan den isolacion sperando riba test.  Awor cu a haya sa cu nan tin Coronavirus di berdad, e ora nan lo bay ricibi tratamento for di e team medico mes.
Mientras tanto pa algun siman caba, e crusero aki a intensifica nan rutina di mantene nivel halto di desinfecta henter e barco, y a stop tambe cu buffet unda hende mes ta tuma cuminda.
Gobierno di Aruba a confirma cu dado momento nan a haya peticion di Fred.Olsen Cruise Lines, si lo por ofrece asistencia pa duna tratamento na e 5 personanan infecta cu Coronavirus na Hospital.  Pero esaki a wordo nenga door di Aruba.  Ministro Dangui Oduber a splica cu si un crusero tin sea caso sospechoso, of caso confirma di Coronavirus, e ora e barco no mag di mara mes na Waf di Aruba.
E ora e barco a dicidi pa busca suficiente medicamento pa asina abordo mes nan duna nan tratamento.
VACACION DI 14 DIA:
Fred.Olsen Cruise Lines ta usa avionnan charter cu a bula di Southampton rumbo pa Republica Dominicana, unda e pasaheronan a subi e barco aki cu dia 27 di Februari a sali for di La Romana (Rep. Dom) pa un viahe di 14 dia.
Dia 28 di Februari e barco a bishita Santo Domingo.  Dia 2 di Maart e barco a bishita Cozumel (Mexico).  Dia 3 di Maart e barco a bishita Belize.  Dia 6 di Maart e barco a bishita Puerto Limon (Costa Rica).  Dia 7 di Maart e barco a bishita Colon (Panama).  Dia 8 di Maart e barco a bishita Cartagena (Colombia).  Diamars 10 di Maart e barco a bishita Willemstad (Curacao).  Mayoria di e pasaheronan ta di Gran Bretaña, pero a sali na cla cu tin algun Hulandes tambe abordo.
BARBADOS A NENGA:
E plan tabata originalmente pa e barco yega awe Diahuebs 12 di Maart na Bridgetown (Barbados), unda e pasaheronan tabata planea di baha y tin di tuma vuelonan charter cu ta debolbe nan directo pa Southampton (Inglatera).
Sinembargo Diaranson merdia alrededor di 12’or, por a nota cu e barco a cambia di rumbo.  Nan a bira e timon y a stop di nabega direccion Barbados.
DIARIO a tuma nota cu e barco a stop di dirigi su mes pa Barbados, y a tuma rumbo 343º riba compas, esta Noord-Noordwest pa asina cuminza move direccion pa Republica Dominicana.
A resulta cu Barbados su Gobierno a dicidi cu e barco aki lo no mag di drenta, mirando e hecho cu e tin hende cu Coronavirus abordo.
E mesun momento, Fred.Olsen Cruise Lines a revela cu e siguiente viahe cu ta sali for di Barbados cu pasaheronan nobo, a wordo cancela.  Nan lo duna tur e pasaheronan nobo aki nan placa bek, incluyendo pago di tur pasashi, y tambe lo paga nan airport parking fee na Inglatera.
E barco a dicidi pa bay baha tur hende bek na Republica Dominicana.  Mientras tanto nan ta sigui check si por tin mas pasahero cu ta mustra sintoma di griep. Tambe nan a pone tur nan sistema di Wi-Fi abordo di e barco bira gratis pa asina por notifica nan famia na Inglatera.  Esey a inclui yamadanan gratis.
E barco tin 929 pasahero actualmente riba dje.  E siguiente viahe tabata pa bishita algun isla den Caribe y finaliza na Islanan di Azores.  El a wordo completamente cancela.
</doc>
<doc docid='diario_196' lang='pap' type='mono' source='http://www.diario.aw/2020/03/pa-awor-alumnonan-cu-griep-mester-djis-haci-yamada-na-medwork-pa-meld-malo/' term='covid-19'>
ORANJESTAD (AAN): Un carta cu Diaranson a circula, ta mustra cu e compania Medwork a dicidi pa bin cu cambio ora cu studiantenan di e.o. Colegio tin di raporta ora cu nan ta malo, net ora cu tin proefwerk of examen andando.
E medidanan nobo aki ta relaciona cu e brote di Coronavirus Covid-19.
Studiantenan cu tin sintomanan cu ta parecido na griep, ta ser bisa pa nan no acudi mas na Medwork su oficina.  Nan por djis yama Medwork pa asina e telefonista tuma detaye di e studiante.  Despues un docter di Medwork lo bay tuma contacto cu e studiante pa asina evalua su situacion.
E studiante tin di sigui e instruccion di e medico.  E medico lo dune un fecha, pues riba e dia ey e tin di bay busca su declaracion y paga pe tambe.
Studiante cu sintoma di griep ta wordo prohibi di acudi personalmente na Medwork, sin cu el a haci yamada telefonico prome cu un medico.
</doc>
<doc docid='diario_197' lang='pap' type='mono' source='http://www.diario.aw/2020/03/si-acaso-crusero-tin-caso-sospechoso-di-coronavirus-abordo-nan-lo-no-permiti-esaki-mara-na-aruba/' term='covid-19'>
Ministro Dangui Oduber:
ORANJESTAD (AAN): Diaranson atardi durante reunion di Parlamento di Aruba relaciona cu e preparacion pa cu Coronavirus Covid-19, Parlamentario Dellanire Maduro a haci pregunta cu si acaso riba un crusero cu ta yegando Aruba tin 1 tripulante cu e virus, na Aruba e ora nan lo laga e otro miembronan di tripulacion si baha na Aruba?
Ministro di Salud Dangui Oduber a contesta bisando, cu na Aruba e protocol cu lo sigui ta cu a base di e Marine Health Declaration, haya sa cu tin un hende abordo cu tin sintoma di Coronavirus Covid-19, of si acaso e ta infecta mes, e contesta simple ta cu e barco aki NO mag di mara mes na Aruba.
Pues ningun hende lo no por ni yega Aruba, ni baha for di dje pa keiro na Oranjestad.  E ta un decision cu Gobierno a tuma caba.
Esaki ta full diferente cu Curacao, unda cu sabiendo cu tin algun caso sospechoso di Covid-19 abordo di e crusero MS Braemar toch a laga e barco mara na Waf pero no a laga pasaheronan ni tripulantenan baha.
Pues na Aruba, e barco no por ni drenta Waf y mara mes.
</doc>
<doc docid='diario_198' lang='pap' type='mono' source='http://www.diario.aw/2020/03/cientificonan-israeli-den-algun-siman-nos-ta-cla-cu-vacuna-contra-coronavirus/' term='covid-19'>
JERUSALEM: Den ultimo dianan por a wak un noticia cu Israel a “desaroya” un vacuna contra coronavirus, cu a genera esperanza den sociedad, mientras e epidemia ta sigui avanza, apesar di un mihor control y menos caso na China, e pais cu mas contagia y morto pa e epidemia.
Enberdad Israel ta desaroyando un vacuna contra coronavirus, pero ainda falta varios etapa di desaroyo pa su uso, segun Gabriel Weber ta director di Departamento di Infectologia di Hospital Carmel na Haifa, Israel.
Minister di Ciencia y Tecnologia, Ofir Akunis a bisa cu cientistanan Israeli ta casi cla cu un vacuna, y si tur cos bay manera nan a planea, e vacuna por ta cla den siguiente simannan y obtenible den 90 dia..
“Pabien na MIGAL (Galilee Research Institute) cu e tremendo progreso,” Akunis a anuncia. “Mi tin hopi confianza cu e progreso rapido di nos cientistanan lo permiti pa nos ataca e menaza global grave, COVID-19”.
Durante ultimo cuatro aña, un equipo di cientificonan di MIGAL a desaroya un vacuna contra virus di bronquitis infeccioso (IBV), cu ta causa un malesa bronquial den pahranan. E vacuna a mustra bon resultadonan den testnan realiza den Instituto Veterinario, Dr. Chen Katz, lider di e estudio a indica.
El a agrega cu pa motibo di similaridad genetico di coronavirus y bronquitis infeccioso, nan a dicidi di test esaki den coronavirus. Nan mester ahusta algun secuencia, pero dr. Katz a indica cu nan ta hopi cerca di un vacuna.
Akunis a bisa cu el a duna ordo pa director general di salubridad publico pa ‘fast-track’ proceso di aprobacion cu e meta di logra un vacuna humano mas lihe posible. “Mirando e urgencia di un vacuna pa coronavirus, nos ta haciendo tur cos posible pa acelera su desaroyo”.
</doc>
<doc docid='diario_199' lang='pap' type='mono' source='http://www.diario.aw/2020/03/presupuesto-2020-mester-ta-inaceptabel-pa-parlamento-cu-un-surplus-contradictorio-na-realidad/' term='covid-19'>
Parlamentario Jennifer Arends-Reyes
ORANJESTAD (AAN): Parlamentario Arends-Reyes, a indica na DIARIO cu nos ta bibando momentonan sumamente preocupante pa cu e situacion mundial tocante e efectonan desastroso causa door di e virus di Covid-19.
Pueblo ta mira con paisnan cercano y cu relacion cu Aruba ta bayendo den un situacion di calamidad caminda tur cos ta sera, scolnan, tiendanan, misa, tin paro di biahe y con personanan ta keda infecta na gran escala.
Mientras cu gobierno di Aruba a caba di cualifica e situacion como un crisis cu ta afecta Aruba, su pilar economico y tambe riesgo pa e salud di su poblacion, e presupuesto cu gobierno di Mep-Por-Red a presenta na Parlamento y ta forsando pa pasa den e dianan venidero no ta cuadra cu e realidad y necesidad di e pueblo di Aruba.
Con por ta posibel cu nos ta den diferente crisis y un di nan ta con nos lo maneha e efecto di un pandemia riba un isla turistico door di manca y corta 1/3 parti di nos presupuesto di mercadeo pa maneha y atrae turista pa Aruba? Gobierno di Aruba ta exihiendo 35 miyon Florin awo, mey mey di un crisis, emergencia mundial pa realisa bunita cifra pa tene Hulanda contento y scapa un KB.
Corda cu Gobierno di Mep-Por-Red a pidi y haya tur sorto di plaso y dispensacion di Hulanda caba pa por ‘goberna’ den e supuesto ‘crisis’ cu AVP a laga atras, mientras a aumenta tur su gastonan. Ta poco dia ey a sali un comunicado cu pueblo ta paga 1 miyon pa siman na proyecto, realidad tambe ta cu gobierno ta rancando 5 miyon pa siman di pueblo su cartera y e suma aki ta bay bira mas.
Y awor cu tin un crisis y tin necesidad urgente di tal vez un flexibilisacion den palabracion pa cu e situacion mundial y economico ya a uza tur e cartanan caba y ta obliga di pidi pueblo su ultimo debchinan pa mustra ‘caracter’. Asina ki ta dificil pa kere den e lema cu ‘ser humano ta central’ sra Arends-Reyes ta termina bisando.
</doc>
<doc docid='diario_200' lang='pap' type='mono' source='http://www.diario.aw/2020/03/crusero-cu-casonan-sospechoso-di-coronavirus-a-mara-na-curacao/' term='covid-19'>
ORANJESTAD (AAN): E barco crusero MS Braemar cu principalmente ta transporta turista Britanico, a drenta Willemstad (Curacao) riba Diamars pa nan bishita.
Sinembargo e pasaheronan no a wordo permiti pa baha na e isla, debi cu tabatin algun ‘caso sospechoso’ di Covid-19 abordo.
E decision pa prohibi pasaheronan di baha, ta uno cu Gobierno di Curacao mes a tuma.
Prome cu e barco a yega, cumpliendo cu reglanan maritimo e compania mes a suministra autoridad di e isla cu informacion cu nan lo por tin 3 miembro di tripulacion, y 1 pasahero abordo cu ta mustra sintoma cu lo por ta Covid-19.
Como cu cruseronan mes no tin suficiente material di haci test, na Curacao e ora ey algun specialista di Salubridad Publico a subi e barco pa asina haci test cu e cuatro personanan cu ta sospecha di tin e malesa.  Tur e costo asocia cu e testnan aki lo wordo cubri financieramente door di e linea crusero.
Awor tin di warda resultado di e testnan.  Mientras tanto e barco ya a bandona Curacao.
Pa Maart 2020, e barco MS Braemar aki di Fred Olsen Cruises, lo NO bishita Aruba.
</doc>
<doc docid='diario_201' lang='pap' type='mono' source='http://www.diario.aw/2020/03/2014-a-crea-e-amargura-di-presupuesto-di-awe/' term='covid-19'>
Na 2015 ya expertonan a mustra riba crisis di 2018
*Na 2016 a bula den refineria cu a rementa na 2017
*Di 2018 pa 2038 Aruba mester paga pa loke e debe
ORANJESTAD (AAN) — Den un situacion mundial di gran preocupacion, Aruba mester dicidi riba un di e presupuestonan mas dificil cu el a yega di atende.
Na e momentonan  aki e pais y su ciudadanonan, no tin tempo pa bolbe dedica atencion na loke mester sirbi interes politico di ningun forma.
Teniendo na consideracion cu e coronavirus nobo ta haci cu cada dia nobo ta trece problemanan nobo, ta un necesidad pa mas pronto posibel Parlamento di Aruba atende cu e cifranan di e pais pa 2020.
Cu tabata dificil pa yega na un presupuesto awe pa Aruba, ta un hecho conoci for di 2015, ora alarma grandi ya a wordo bati pa e situacion financiero di Aruba, cu a resulta den actuacion di Reino cu tabata tin mas cu suficiente motibo pa bisa cu “ta basta” pa loke ta trata e maneho financiero di Aruba.
Pa evita cu na momento cu Aruba ta pasa den un situacion sumamente dificil a base di e coronavirus nobo, awe DIARIO ta bolbe un rato den historia pa refresca memoria di tur hende y evita cu mas tempo precioso di pueblo ta bay perdi.
Despues cu na 2010 a baha BBO y a busca un prestamo di casi 100 Miyon pa cera e buraco, Aruba a cuminsa sink den un abismo gubernamental.
Na 2013 ya situacion di Aruba tabata sumamente preocupante y expertonan a cuminsa adverti pa loke por pasa cu e pais riba tereno financiero.
Na 2014, despues di e eleccionnan di 2013, berdad a bini dilanti y Conseho Social Economico cu a wordo consulta, a mustra riba un pakete di medida cu a bira necesario. Den e pakete aki a papia di diferente medida cu mester a tuma y sigur di belastingnan nobo.
Uno di e belastingnan cu e tempo a mira luz di bida a base di e rapport aki, tabata Sugar Tax, belasting riba productonan cu sucu cu a wordo carga dor di gobierno anterior como promesa pa futuro.
Laga Aruba no gaña su mes awe! Hulanda tabata tin motibo di interveni y pone orden financiero. Aruba tabata na caminda pa desaster cu un debe nacional creciente cu awe mester paga.
Ademas Aruba tabata aumenta su pakete di gasto sin tene cuenta cu realidad. Hospital Nobo cu un base financiero sumamente exigente y un suma enorme cu pueblo mester paga den e proximo añanan na supuesto huur di un compania di gobierno pa otro. E tabata parti di e famoso sombre magico di e proyecto Bo Aruba, caminda sin busca alternativa mas barata, a spart placa di pueblo.
Na 2015 tabata un hecho cu Aruba tabata den problema serio pero Nicolas Maduro a logra scapa e situacion cu e aventura di Citgo pa cual henter mundo a adverti pero cu segun gobierno anterior lo a produci un crecemento economico di 15 porciento.
Na 2016 a firma un acuerdo y den tur rapport manera di Raad van Advies tabata evidente cu cifranan tras di e acuerdo, tabata laga hopi di desea.
Na 2017 e bom di speransa falso a rementa y na 2018 e refineria no a habri pero carteranan di ciudadanonan si mester a habri pa cuminsa paga e sumanan enorme cu a keda riba cabes di pueblo.
For di 2015, gobierno di Aruba tabata sa, cu si no soluciona e realidad di 2014, lo no tabata capaz pa evita un crisis na 2018.
E bom prepara pa gobierno anterior a rementa den man di gobierno actual, cu mester a soluciona crisis financiero, crisis economico y awor crisis Covid-19.
Parlamento di Aruba mester reuni pa atende e presupuesto 2020 cu urgencia pa Aruba dicidi con e ta enfrenta e coronavirus nobo, cu ta habri e dos decadanan durante cual Aruba mester paga pa e peso cu for di 2014 ta riba su lomba.
</doc>
<doc docid='diario_202' lang='pap' type='mono' source='http://www.diario.aw/2020/03/ahata-mustrando-cu-hasta-prome-cu-e-efecto-di-coronavirus-ya-caba-ocupacion-di-hotel-a-sigui-baha-na-februari/' term='covid-19'>
ORANJESTAD (AAN): Manera ta conoci, tur luna e asociacion di AHATA (Aruba Hotel & Tourism Association) ta acumula e cifranan di ocupacion y prijs di hotelnan.
DIARIO a caba di haya sa di CEO di AHATA Tisa LaSorte, cu pa Februari 2020, e ocupacion a baha atrobe, esaki ta prome cu efecto di Coronavirus a cuminsa afecta turismo.
FEBRUARI 2020
Ocupacion: E ocupacion na hotelnan a baha cu 2.5 punto compara cu un aña anterior (Februari 2019), yegando 89.3%. Tres hotel so a experiencia crecimento den ocupacion. Februari ta normalmente e luna cu tin mas demanda cu otro luna den aña.
ADR: E balor averahe di cada camber (ADR) den Februari a crece cu 2.1% compara cu un aña pasa, yegando $367.67. Por nota cu prijsnan ta normalisando. Desde e horcannan den region Caribense di September 2017 Aruba a experiencia crecemento consistente den demanda y ocupacion. Pa motibo di e extra demanda pa nos isla, e prijsnan tambe por a aumenta den 2018 y 2019. Den ultimo lunanan por a ripara cu e demanda a cuminsa nivela, y prijsnan ta cuminsa baha back.
RevPAR: E entrada averahe pa tur camber disponibel, na Februari tabata $328.05 un reduccion di 0.6% compara cu un aña pasa.
Na Januari y Februari Aruba a experiencia cu ocupacion averahe a reduci. Mientrastanto nos por spera mas reto grandi pa turismo den lunanan venidero, pa motibo di e efecto di Coronavirus COVID-19 riba biahamento mundial. Mayoria di hotel ta ricibiendo cancelacion di reservacion pa e lunanan nos dilanti y e cantidad di reservacion tambe a cay. Ta esencial pa mercadeo internacional pa Aruba no solamente continua pero aumenta, pa por minimilisa Aruba su perdida di entrada di turismo.
E cifranan di AHATA ta basa riba 19 hotel miembro: Amsterdam Manor Beach Resort, Barceló Aruba, Boardwalk Boutique Hotel, Brickell Bay Beach Club, Bucuti & Tara Beach Resort, Courtyard by Marriott Resort, Divi & Tamarijn All-Inclusive, Eagle Aruba Resort, Holiday Inn Resort Aruba, Hyatt Regency Aruba, Hyatt Place Aruba Airport, Manchebo Beach Resort, Marriott Aruba & Stellaris Casino, Paradera Park, Renaissance Aruba Resort, The Ritz-Carlton Aruba, RIU Palace, RIU Antillas y Talk of the Town Hotel
</doc>
<doc docid='diario_203' lang='pap' type='mono' source='http://www.diario.aw/2020/03/suriname-si-ta-screen-tur-pasahero-cu-yega-na-nan-aeropuerto/' term='covid-19'>
ORANJESTAD (AAN): Informacion procedente di Suriname ta indica cu tur pasahero cu ta yega na Aeropuerto di Paramaribo, tin di pasa den un screening.
Esaki como un plan pa evita cu cualkier pasahero cu posible contagio di Covid-19, lo por drenta e pais.
Debi na esey mes, e Bond Surinameño di Futbol di e pais a dicidi cu no obstante e peligro tur caminda di Coronavirus, un wega di fogeo cu tin planea pa tuma lugar dia 28 di Maart 2019, lo sigui normal.
Fin di luna tin di tuma lugar e wega di fogeo entre Suriname y Grenada na Andre Kamperveen Stadion.  E miembro di directiva di Bond di Futbol, Roy Samuels, a bisa cu e ta compronde cu den comunidad tin preocupacion, pero segun e, no tin motibo pa bay den panico.
Segun Samuels a splica, tur pasahero cu yega Aeropuerto Johan Adolf Pengel na Paramaribo ta pasa door di screening.  Esaki ta un siguranza cu e chens pa un hende cu Covid-19 ta abao.  Ademas di esey, e isla di Grenada no ta pertenece na un pais di riesgo.
E ta fungi keto bay como un militar, y pesey Roy Samuels a indica cu e ta forma parti di e Team Nacional di Coordinacion di Inmigracion y Cuido di Frontero.  Segun e ta bisa, cu autoridad ta vigilando tur desaroyo rond di Coronavirus.
Tambe di awor caba nan ta analizando e wega di fogeo cu e team di Futbol di Suriname tin di bay hunga na luna di Juni contra Curacao.
</doc>
<doc docid='diario_204' lang='pap' type='mono' source='http://www.diario.aw/2020/03/advertencia-mericano-lo-por-sink-henter-industria-crusero/' term='covid-19'>
ORANJESTAD (AAN): Paisnan den Caribe a keda sumamente sorprendi pa e extremo cu Gobierno Mericano a bay pa emiti un advertencia pa nan ciudadanonan contra subi un barco crusero e simannan venidero.
Habitantenan den Caribe tin di bay tene duro awor pa un shutdown casi completo di e industria crusero, y tur esaki debi na e crisis rond di Coronavirus Covid-19, cu ya riba Dialuna a sobrepasa y ya a causa 111.363 infeccion mundialmente, y cu ya a mata 3.892 persona.
E situacion a empeora riba Diadomingo, ora cu US State Department a emiti un advertencia pa implora ciudadanonan Mericano pa pensa dos biaha prome cu nan bay riba crusero, debi na e restriccionnan cu tin na varios Waf.
Por ehemplo, na Jamaica e autoridadnan di e isla a bin ta lucha fuertemente cu e companianan crusero pa nan cumpli cu e protocolnan di Covid-19 cu ta dicta e historia di viahe, y salud, y temperatura di e pasaheronan wordo entrega na autoridadnan local prome cu e pasahero y tripulantenan por wordo permiti pa baha na tera.
E crisis nobo di e siman aki, a pone cu e.o. Ministro di Turismo ta bay tene un reunion urgente cu stakeholdernan di turismo na Kingston pa Diamars.
Na Cayman Islands, e Gobierno di Prome Ministro Alden McLaughlin ya caba a adverti pueblo pa nan wanta duro pa e crisis cu ta na caminda.  Nan ta enfrentando no solamente e impacto di Coronavirus Covid-19 riba sector turistico, pero tambe e hecho cu Union Europeo a pone Cayman Islands riba blacklist relaciona cu belasting.
Premier McLaughlin a bisa cu Cayman Islands tin di confronta e realidad cu e impactonan aki ta bin na final di un decada sosteni di crecimento global.  A mustra cu e advertencia di Merca awor lo por tin un impacto di termino largo riba e industria crusero, y esey lo bay ta considerable pa Cayman Islands.
Pa colmo, Florida tambe a declara un Estado di Emergencia relaciona cu e Coronavirus Covid-19.  Esaki lo por empeora peor ainda e protocolnan pa cu e viahamento abordo di crusero.  Den weekend mes, a tarda bastante prome cu Florida a duna luz berde pa asina e un barco di Princess Cruises por a drenta y mara bek na Waf di Fort Lauderdale.
E advertencia di State Department di Merca por tin implicacion enorme pa companianan crusero, particularmente esnan den Caribe, pasobra e pasaheronan aki principalmente ta Mericano, y hopi di nan ta anciano.
MENAZA DI CARNIVAL CRUISES:
Pa colmo debi na e friccion den Februari y Maart aki, algun compania Crusero a keda nada contento cu Gobierno di algun isla.  Por ehemplo Carnival Cruises a keda disgusta cu Turks & Caicos no kier a ni permiti nan baha 2 turista (cu no tin nada di griep ni Coronavirus) pa nan bay Aeropuerto y haci un viahe cu Air Ambulance pa Merca.  Pasobra nan a bira hopi malo.
Awor Carnival Cruises a stop cu algun bishita na Jamaica, y tin indicacion cu e compania aki ta menazando tambe di lo bay stop tur nan futuro viahe di mara na Waf di Jamaica.   Di tur e companianan crusero, Carnival ta esun cu ta mas vocal riba e caso aki.
Jamaica a ricibi mas di 460 barco crusero na 2019, cu mas di 1.5 miyon pasahero crusero bishitando e isla.
EFECTO DEN AVIACION:
E efecto di Coronavirus Covid-19 mundialmente tambe tin efecto riba companianan aereo.  Hopi vuelo a ser cancela rond mundo.  Y pa Caribe, tin di tene cuenta cu e reduccion di viahe crusero tambe ta cuminza plama duda pa cu turistanan cu ta yega cu avion.
Tin di corda cu lo bay tin turistanan cu lo sigui viaha, sin preocupa cu nada!  Principalmente esnan cu a yega di cumpra Timeshare den Caribe.  Nan si ta sperando anciosamente ta wardando pa prijs di pasashi cuminza baha mas, pa asina nan por viaha pa nan destinacionnan favorito di Merca pa Puerto Rico, Jamaica, Aruba, y St. Maarten.
Algun aerolinea a reduci tarifa di pasashi caba, y tin e pensamento cu e lo por baha aun mas.
Toch tin preocupacion cu e interupcion causa na e industria turistico mundial aki, por activa un caida grandi den economia mundial.  Algun isla den Caribe ta haya turista cu ta principalmente personanan di Merca cu ta riba 45 aña di edad, y net nan tin hopi biaha un malesa cronico, y ta riesgoso pa haya malesanan cu ta plama rapido.
Esey mes ta e motibo cu aerolineanan ta nota caida den viahamento.  Pasobra te cu awor e mayoria di morto debi na virus di Covid-19, ta hendenan di edad mediano pa anciano.
Algun isla den Caribe ya caba ta calculando, con nan expectativa di ganashi di turismo pa 2020 lo bay cambia pa un cifra negativo.  Tin ainda e temor cu e sector turistico por haya mas hemoragia, y e perdida lo bay ta mas sangriento.
E situacion na Italia ta un ehemplo grandi di loke e caos di Covid-19 ta trece cune.  E cantidad di hende cu a muri eynan ta 366 persona, y den un dia e cantidad di hende cu e virus a subi cu 25%.  Turismo a cay casi te na piso na Italia.  Hotelnan a raporta caida grandi den reservacion, y hasta un famoso potret di Venecia a mustra con bashi e lugar ta.
</doc>
<doc docid='diario_205' lang='pap' type='mono' source='http://www.diario.aw/2020/03/minister-dangui-oduber-ta-realistico-y-ta-mira-cu-coronavirus-lo-impacta-turismo/' term='covid-19'>
ORANJESTAD (AAN): E situacion economico mundial cu a worde crea pa motibo di Covid-19 ta uno hopi serio.
Coronavirus a cuminsa fin di december 2019 na Wuhan China y na e momentonan aki gran mayoria di paisnan rond mundo tin casonan registra. Danki Dios na Aruba te na e momentonan aki NO tin ningun caso registra.
For di varios siman Aruba ta preparando su mes pa atende cu Coronavirus Covid-19.  E ta un situacion di tension pasobra e ta un virus cu ta contagia hopi liher y nos ta depende di turismo. Obviamente pais Aruba ta sigui tur e protocolnan y experto y profesional cu ta conseha gobierno tin experiencia pa atende cu brotanan.
Gobierno di Aruba ta prepara pa atende cu salud di nos comunidad na promer lugar. Esaki ta loke ta mas importante cual tur instancia di cuido ta preparando nan mes debidamente.
E preocupacion cu minister Dangui Oduber tin tambe ta nos economia cu ta depende completamente di turismo.
MERCADO DI NEW YORK:
Si nos analiza e situacion mundial na China, Japon y Italia por conclui cu Aruba tambe lo sinti efectonan economico di esaki.
Covid-19 a yega Merca y nos mercado principal cu ta New York. E tendencia mundial ta cu lo tin menos biahamento y ya caba e industria di aeroliña a pronostica un perdida di 130 biyon Dollar. No solamente e industria di aeroliña lo keda afecta sino tambe e industria crusero. Gobierno di Merca ya caba a saca un “travel warning” pa mericanonan pa nan NO subi cruseronan. Consecuentemente esaki lo tin su efecto riba e industria y cantidad di bishitante crusero. Esaki tambe ta worde monitorea y un plan ta worde traha pa prepara riba e caida aki cu lo ta inevitabel manera situacion ta mustra actualmente.
Gobierno hunto cu ATA y APA a prepara un plan di contingencia caba cu lo worde activa si ta necesario.
Aruba a pasa den momentonan hopi dificil den pasado cu a afecta nos turismo y economia enormemente. Por corda riba 911, Natalee Holloway y tambe e crisis financiero na aña 2008.
E crisis di Coronavirus lo tin su efectonan negativo riba turismo, nos economia, entradanan di gobierno, GDP y locual nos tur ta spera cu esaki no lo ta asina devastador pa nos economia manera cu ta sosodiendo na otro paisnan. Ta dificil anticipa e efectonan pero ta un hecho cu Aruba lo sinti esakinan.
Nos ta sigui monitorea y percura pa nos tin un plan di rescate economico pa activa esaki ora tin mester di dje cual ta di sumo importancia.
</doc>
<doc docid='diario_206' lang='pap' type='mono' source='http://www.diario.aw/2020/03/ocupacion-di-hotel-a-sigui-baha-na-februari-segun-ahata/' term='covid-19'>
ORANJESTAD (AAN): Manera ta conoci, tur luna e asociacion di AHATA (Aruba Hotel & Tourism Association) ta acumula e cifranan di ocupacion y prijs di hotelnan.
DIARIO a caba di haya sa di CEO di AHATA Tisa LaSorte, cu pa Februari 2020, e ocupacion a baha atrobe, esaki ta prome cu efecto di Coronavirus a cuminsa afecta turismo.
FEBRUARI 2020
Ocupacion: E ocupacion na hotelnan a baha cu 2.5 punto compara cu un aña anterior (Februari 2019), yegando 89.3%. Tres hotel so a experiencia crecimento den ocupacion. Februari ta normalmente e luna cu tin mas demanda cu otro luna den aña.
ADR: E balor averahe di cada camber (ADR) den Februari a crece cu 2.1% compara cu un aña pasa, yegando $367.67. Por nota cu prijsnan ta normalisando. Desde e horcannan den region Caribense di September 2017 Aruba a experiencia crecemento consistente den demanda y ocupacion. Pa motibo di e extra demanda pa nos isla, e prijsnan tambe por a aumenta den 2018 y 2019. Den ultimo lunanan por a ripara cu e demanda a cuminsa nivela, y prijsnan ta cuminsa baha back.
RevPAR: E entrada averahe pa tur camber disponibel, na Februari tabata $328.05 un reduccion di 0.6% compara cu un aña pasa.
Na Januari y Februari Aruba a experiencia cu ocupacion averahe a reduci. Mientrastanto nos por spera mas reto grandi pa turismo den lunanan venidero, pa motibo di e efecto di Coronavirus COVID-19 riba biahamento mundial. Mayoria di hotel ta ricibiendo cancelacion di reservacion pa e lunanan nos dilanti y e cantidad di reservacion tambe a cay. Ta esencial pa mercadeo internacional pa Aruba no solamente continua pero aumenta, pa por minimilisa Aruba su perdida di entrada di turismo.
E cifranan di AHATA ta basa riba 19 hotel miembro: Amsterdam Manor Beach Resort, Barceló Aruba, Boardwalk Boutique Hotel, Brickell Bay Beach Club, Bucuti & Tara Beach Resort, Courtyard by Marriott Resort, Divi & Tamarijn All-Inclusive, Eagle Aruba Resort, Holiday Inn Resort Aruba, Hyatt Regency Aruba, Hyatt Place Aruba Airport, Manchebo Beach Resort, Marriott Aruba & Stellaris Casino, Paradera Park, Renaissance Aruba Resort, The Ritz-Carlton Aruba, RIU Palace, RIU Antillas y Talk of the Town Hotel.
</doc>
<doc docid='diario_207' lang='pap' type='mono' source='http://www.diario.aw/2020/03/union-arubano-mester-scapa-bida/' term='covid-19'>
Analisis di e riesgonan mas grandi di Covid-19 presenta
*Trahadonan den hotelnan mester ta prepara pa riesgonan
*Humado, pashent di cancer, pulmon, entre otro prepara!
ORANJESTAD  (AAN) — Aruba ta drenta un siman nobo.  DIARIO durante fin di siman, a continua cu su trabou como matutino di pueblo pa awe por prepara Aruba pa e siman nobo.
Nos a acumula tur informacion pa nan un forma directo duna nos contribucion na accion di tur hende.
Te awor Aruba tabata tin e suerte cu ningun caso di e coronavirus nobo a bati na nos porta.
Realidad ta, cu cada dia cu pasa, e pueblo di Aruba ta mas cerca di e momento cu ta anuncia cu Covid-19 a yega Aruba.
No tin vacuna y tur hende por wordo afecta. Nos ta biba riba un isla chikito y ta imposibel pa drenta auto y bay un luga aleha cu chens pa no topa ningun hende.
Aruba ta un isla turistico cu ta haci cu ademas di e poblacion di Aruba, mester tene cuenta cu e cantidad di turistanan cu ta bini Aruba di tur parti.
Nos por parti for di un punto di bista cu Aruba tin tanto habitante, pero esey ta cifra oficial cu Censo ainda mester confirma.
Banda di e cantidad di habitante oficial, Aruba tin un cantidad di habitante ilegal y un cantidad di turista tur dia ta drenta y sali e pais. Tur esaki ta haci e situacion na Aruba mas dificil.
Nos no por dera nos cabes den santo y for di e prome momento DIARIO a trece bon cla dilanti cu na e momentonan aki tur cu ta yama nan mes lider na Aruba, mester asumi nan responsabilidad.
Aki nos ta papia di lidernan politico, sindical, gremio comercial pero tambe di tur lider di organisacionnan, lidernan di empresanan y institucionnan y mas cu tur cos lidernan di famia!
E momento a yega pa enfrenta e coronavirus nobo, cu tin un chens avansa sigur caminda tin concentracion di hende.
Na e paisnan cu mas duro a wordo afecta dor di e coronavirus nobo, mester papia na prome luga di un cantidad halto di habitante. Pues hopi hende den mes espacio of tereno cu ta haci facil pa e enfermedad plama.
E cantidad di hende riba Aruba ta halto, loke no ta na fabor di evita e malesa di plama, sigur den luganan caminda hopi hende ta keda of traha.
Reglanan di higiena ta hunga un papel importante. Bañonan limpi, menos contacto directo posibel, desinfecta glas y tur loke ta bay boca. Desinfecta e luga caminda ta sinta.  No bebe loke otro laga, laba man, no pone man riba otro hende.
Tur hende por wordo afecta. Pero e personanan cu mas por sufri na man di e coronavirus nobo ta hende di edad mas halto cu pa ley di naturalesa, tin un curpa cu tabata tin mas aña di uzo (permiti nos papia berdad).
Sinembargo, e grupo mas na riesgo ta personanan cu ta tuma tratamento pa cancer of otro enfermedad grave. Personanan cu ta sufri di enfermedad di pulmon of no tin bon resistencia.
Personanan cu ta bira malo facil of ta tuma remedi cu ta baha nan resistencia. Hende cu ta huma, ta come malo, no ta move suficiente, no ta cuida nan salu, mester ta alerta.
Pashentnan di curason, diabetico, presion halto di sanger, mester evita di haya e enfermedad.
Aki nos a trata di duna un indicacion di tur enfermedad y nos kier resumi loke mester evita.
Na momento cu un caso bati na porta tur hende ta na careda. Si bo mester di cierto remedi tur dia, percura pa awor bo tin suficiente pa e proximo luna y no warda nunca pa ultimo momento.
Na luganan publico,  uza handschoen.
Habri bentana di auto y no core den airco cu mas hende, sigur no den taxi y bus. Busca handschoen si bo mester duna hende man.
E momento a yega pa un hende yuda otro. Pidi yudansa di expertonan, pa asina nos tur hunto por enfrenta e coronavirus nobo!
</doc>
<doc docid='diario_208' lang='pap' type='mono' source='http://www.diario.aw/2020/03/bati-alarma-grandi-pa-ilegal/' term='covid-19'>
Varios pais den region cu peliger grandi di Covid-19
*Paisnan conoci pa entrada ilegal no por test e malesa
ORANJESTAD  (AAN) — Tur pais na mundo na e momentonan aki, ta tuma medidanan di emergencia pa proteha nan ciudadanonan.
Topico di combersacion ayera tabata e peliger grandi cu entrada ilegal ta nifica pa Aruba y cu por spera cu lo aumenta mientras cu mas persona den e region  ta trata di yuda nan mes den e problema mundial.
E topico pa DIARIO a bira tambe pa sigui investiga kico ta pasa na paisnan den vecindario di Aruba.
Uno di e prome informacionnan ricibi riba e topico aki tabata bini directamente di Haiti cu a conoce e ultimo aña aki un crecemento enorme di su problema di Salud Publico.
Na e pais, personal di hospital mes a bati alarma pa e hecho cu nan lo no ta capaz pa atende cu e malesa cu ta di impacto pa henter mundo, cu ta trata di preveni un malesa cu ainda no tin remedi pa controla.
For di Venezuela tambe informacionnan sumamente preocupante ta sigui duna motibo pa papia di e peliger pa Aruba, cu awe mester ta topico mientras e peliger di e coronavirus nobo ta sigui crece.
Coronavirus a yega Colombia y Brazil, cu ta dos entrada directo pa Venezuela cu no tin ni cuminda adecuado pa su hendenan y caminda cuido medico ta haci cu ni enfermedadnan cu ya tin cura, ta wordo atendi manera mester ta.
E topico principal di informantenan di DIARIO ayera tabata pa tur Arubiano uni pa informa autoridad di permanencia ilegal na Aruba y pa autoridad introduci cuarentena pa tur ilegal pa evita cu e malesa por plama hasta den centronan caminda normalmente ilegal ta wordo manda.
E preocupacion ta sumamente grandi pasobra por papia hasta di un desesperacion cerca publico na e paisnan cu ta incapaz di duna cuido medico den condicionnan normal.
Ilegalidad ta uno di e problemanan mas grandi pa entrada di enfermedad cu no por controla na ningun forma y awor ta tur Arubiano mester aporta pa evita cu indirectamente Aruba por haya su mes den un situacion sumamente peligroso.
Ainda personal na Haiti por papia sin e riesgo cu personal na Venezuela, ainda domina pa Nicolas Maduro, si conoce si nan duna declaracion contra regimen di Nicolas Maduro.
Personal di Hospital a mustra cu no por haci test di e coronavirus nobo y cu no por actua na ningun forma contra e malesa, cu pa nan ta desconoci.
Problemanan social, mescos cu na Venezuela, ta stroba higiena y bon condicion fisico loke ta yuda e malesa plama.
Autoridad mester actua pero tambe tur Arubiano mester yuda autoridad detecta permanencia ilegal y avisa autoridad pa asina scapa Aruba di un peliger grandi.
</doc>
<doc docid='diario_209' lang='pap' type='mono' source='http://www.diario.aw/2020/03/coronavirus-lo-dicidi-riba-candela-olimpico-na-hapon/' term='covid-19'>
Suspenso Olimpico 2020 y e hende cu a yora na 1972
*Pa expertonan medico e bienestar di hende ta bini prome
*Stadion di 1.43 Biyon na Hapon ta depende di Covid-19
ORANJESTAD (AAN) –Durante historia antiguo, na e cero Olympus na Grecia, e Griegonan di e tempo tabata honra e luga di estadia di nan diosnan principal.
Esaki tabata origen di e weganan olimpico cu despues a muri pa bolbe wordo reanima na siglo 19.
Na 1936, pa prome bes e candela di Olimpiada a pasa di man di un atleta pa otro pa e candela cende na Berlin, Alemania, cu na 1972 a bolbe bira pais cu a organisa e encuentronan internacional den cual atletanan tabata destaca y demostra nan forsa corporal na diosnan segun e rito antiguo.
Den tempo moderno e weganan nobo tabata dirigi riba e hende y union di hende cu hopi bes tabata yora na momento cu alcansa triunfo despues di hopi esfuerso.
Na 1972 hende a bolbe yora ora na e ciudad di Munich, hende a bira victima di terorismo.
E encuentronan cu mester a trece paz y fraternidad, a bira un centro di horor ora un grupo terorista Black September, a ataca e atletanan Israeli, a haci nan su rehen pa despues mata nan.
For di e momento mas cu nunca, organisacion di e Weganan Olimpico, a tuma mas medida pa proteha e hende contra tur peliger durante e encuentronan, cu tin dos resultado pa e pais y sigur e ciudad anfitrion.
Sin duda e weganan olimpico ta nifica entrada pa un pais organisado. Di otro banda e ta exigi sumanan enorme pa e facilidadnan di deporte, pa luganan pa acomoda atletanan y publico.
Hapon, caminda na 2020 e weganan lo tuma luga, cu un stadion di 1.43 Biyon ta duna un indicacion di e gastonan di Weganan Olimpico, cu segun e organisacion mundial lo sigui a pesar di e menasa di e coronavirus nobo.
Uno di e argumentonan ta, cu na 2016, Zika tambe tabata un enfermedad pero no a logra stop e weganan na Brasil.
E siman aki, dia 12 di Maart pa ta exacto, e candela Olimpico lo cende. E programa a wordo adapta y 140 mucha lo no biaha di Hapon pa Grecia pa ta presente na e ceremonia. Hapon a adapta tambe e sistema cu e candela lo pasa di un atleta pa otro ora e yega Hapon.
Tur medida pa defende e salud humano a wordo tuma. E pregunta ta keda na atletanan y paisnan cu mester dicidi personalmente kico nan ta haci pero tambe na publico cu mester dicidi den e situacion actual di peliger di Covid-19.
Expertonan riba tereno di e malesa no ta tuma ningun riesgo. Nan ta mustra cu ningun hende por bisa kico ta bay pasa y cu si ta necesario nan lo actua pa stop e evento mundial y asina actua na interes di salud y bienestar di mundo, cu lo uni na Hapon.
E weganan lo keda pues pendiente di desaroyo di e coronavirus nobo, cu te awe no ta duna ningun indicacion di pronostico sigur na mundo cu mas bien ta biba di dia pa dia cu tur resultado cu esaki ta trece.
</doc>
<doc docid='diario_210' lang='pap' type='mono' source='http://www.diario.aw/2020/03/coronavirus-y-mas-suspenso-pa-eleccionnan-na-merca/' term='covid-19'>
Riesgonan importante ta uni na desaroyonan cu a kibra record
*Eleccionnan primario mester continua cu peliger pa salud
*Confrontacion Sanders (78) y Biden (77) den publico
ORANJESTAD (AAN) — Aunke hopi bes ta wordo referi na e forma entusiasma cu votadonan na Aruba ta participa na eleccion como algo di un comunidad chikito, e no ta varia di e comportacion di e votado na paisnan grandi y estadonan grandi.
Ademas e diferente candidatonan mester biaha pa topa cu votadonan di ciudadnan sumamente grandi, pero tambe ciudadnan chikito na cual votadonan di aldeanan chikito tambe ta acudi.
No tin un imagen standard sigur pa e votado na Merca, cu un poblacion cu parcialmente ta biba den edificionan di Miles di persona pero tambe na pueblonan sumamente chikito y aleha di ciudad grandi den situacionnan completamente diferente.
Cu e coronavirus nobo, eleccionnan 2020 na Merca ta drenta otro dimension historico.
Merca no ta Aruba cu ta permiti un candidato presidencial drenta auto y yega su votadonan. Ta atende aki na prome luga cu e candidatonan presidencial ya cu nan ta federal, pues pa henter e pais. Tin tambe candidatonan pa otro funcionnan cu na e estado of pueblo mes, cu no tin e problema mas grandi sigur si nan ta biba na pueblonan mas chikito.
Donald Trump cu ta e candidato Republicano pa un gran mayoria di su partido te awor,  como Presidente ya tin problema pa distancia su mes di actonan publico cu ta bay directamente contra advertencia pa no contagia cu e coronavirus nobo.
Donald Trump di otro banda, no mester di tanto esfuerso den e eleccionnan primario pa yega na un candidato pa su partido, ya cu na diferente estado ya e organisacionnan local di Partido Republicano a dicidi cu e ta nan candidato.
E hecho cu oposicion den su partido ta limita na un persona cu te awor no por midi cu su persona, ta haci mas facil pa Donald Trump evita rally grandi y publico grandi.
Donald Trump cu tin 73 aña di edad, ta aparece riba e lista di grupo cu un chens mas halto pa haya Covid-19 y mester tene cuenta cu su salud, cu te awor ta parce di ta miho cu di e dos candidatonan mas importante di Partido Democrata.
Pa tanto ex Vice Presidente Joe Biden como Senador Bernie Sanders, presentacionnan den publico tin un riesgo pa publico pero sigur pa nan persona segun advertencianan oficial contra e coronavirus nobo.
Joe Biden tin 77 aña di edad y Bernie Sanders tin 79 aña di edad. Sanders a sufri un atake di curason aña pasa y Joe Biden tabata tin problema di salud den pasado. Nan dokternan ta considera cu nan estado di salud ta permiti nan participa na e eleccionnan presidencial.
E pregunta ta bira e medidanan cu lo mester wordo tuma pa e candidatonan y publico cu mester acudi na e reunionnan publico y despues na urnanan electoral.
E eleccionnan primario lo mester conduci na un candidato pa partido Democrata na e convencion nacional di e partido entre 13 y 16 di Juli. E convencion di Partido Republicano lo tuma luga na e convencion Republicano entre 24 y 27 di augustus.
E tempo durante cual e ultimo eleccionnan primario mester tuma luga, a bira cortico mientras coronavirus ta exigi mas y mas medida di prevencion na Merca.
</doc>
<doc docid='diario_211' lang='pap' type='mono' source='http://www.diario.aw/2020/03/gobierno-di-merca-ta-adverti-contra-crucero/' term='covid-19'>
Prijs di petroleo ta sink y menasa depresion economico mundial
*Peligro grandi anuncia dor di DIARIO a bira realidad
*Instancianan medico na Merca ta pidi Mericanonan no biaha
ORANJESTAD (AAN) — Un situacion economico mundial tabata un caos den oranan di anochi.  DIARIO te na ultimo momento prome cu cera edicion di awe, tabata ricibi informacionnan pa prepara Aruba pa e impacto serio cu e coronavirus nobo lo tin pa economia di Aruba tambe.
Cu un peliger grandi tabata na caminda, tabata e advertencia di DIARIO cu pa basta dia a pidi Aruba prepara pa e menasa grandi di Covid-19, cu a crea un panico mundial.
Cu e advertencia di DIARIO tabata tin un base sumamente solido a keda confirma ayera ora e Departamento di Estado di Merca oficialmente a adverti Mericanonan pa no subi crucero debi na e menasa serio pa contagia cu Covid-19 a bordo di e Coronavirus ta representa.
E informacion aki rapidamente a wordo reproduci rond Merca, caminda for di mas tempran e Director di e Instituto Nacional pa Alergia y Enfermedad Contagioso a pidi Mericanonan pa no biaha si no ta sumamente necesario.
E peticion di Dr. Anthony Fauci tabata dirigi na prome luga contra hende di edad mas halto of cu riesgo mas grandi pa haya e coronavirus nobo pero tambe na tur otro persona debi na e forma cu e enfermedad tabata plama cu rapidez.
E ultimo informacionnan cu DIARIO a ricibi ayera den oranan di anochi pa loke ta trata economia mundial, tabata indica cu atrobe mundo di inversion tabata sufri perdidanan grandi na bolsa di balor, centronan di comercio internacional.
E tendencia di comercio internacional cu caida serio, tabata motibo pa siman habri cu menasa serio di un depresion economico mundial.
Paisnan exportado di petroleo tambe tabata na careda cu caida total di prijs di petroleo cu tabata sink den e turbulencia cu a presenta su mes.
Por a papia ayera na momento cu DIARIO tabata cera su edicion di un caos mundial total riba tereno economico mundial cu atrobe ta papia di e peliger cu e coronavirus nobo por conduci mundo na un depresion economico y financiero.
</doc>
<doc docid='diario_212' lang='pap' type='mono' source='http://www.diario.aw/2020/03/menasa-pa-importacion-ta-bati-na-porta/' term='covid-19'>
Paisnan di exportacion ta cuminsa proteha nan necesidadnan
*Panico a yuda falta produccion crea scarsedad
*Resultado preparacion comercial Aruba awor importante
ORANJESTAD(AAN)–Na momento cu e coronavirus nobo, Covid-19 a bati na porta,  DIARIO a prepara e pais pa problemanan cu importacion di productonan lo por a presenta.
Den e cuadro aki, DIARIO a pidi pa tur gremio y sector duna informacion detaya y realistico na publico pa asina por ta prepara pa resultadonan cu e malesa lo por tin pa Aruba.
Mientras DIARIO tabata cera su edicion di ayera, informacionnan preocupante pa destinacionnan di turistanan Mericano, tabata aumenta.
Ademas di esaki mester tuma nota con paisnan ta prepara nan mes pa problemanan cu por surgi.
Informacionnan cu DIARIO a sigui compila ta mustra cu e panico cu e enfermedad a genera y a resulta den accion di publico, ta uni su mes na un falta di produccion cu ta bira mas grandi mientras medidanan ta wordo tuma pa evita cu e malesa ta sigui plama.
E resultado di problemanan grandi na centronan di comercio internacional den balornan, ta afecta economia mundial cu ta bayendo rumbo pa un posibel recesion, segun informacionnan atrobe ta spierta.
Pa Aruba ta importante cu na varios pais productor di articulonan cu Aruba tambe ta uza, medidanan ta wordo tuma pa evita scarsedad na e pais. Esaki ta haci cu gobiernonan directamente ta trata na yega na un bista total di stock cu tin presente pa nan propio mercado y tin e tendencia di tuma medida pa nan pais no sufri scarsedad dor di importacion.
Un alarma sigur a wordo bati entre otro na Alemania, cu a dicidi cu cierto productonan lo no conoce exportacion pa evita cu lo no tin suficiente pa ciudadanonan.
Informantenan clave a mustra riba preparacion pa calamidad dor di comercio na regionnan cu por ehempel conoce situacionnan peligroso durante temporada di horcan. Nan ta mantene cierto stock di producto pa cubri necesidad basico.
Na e momentonan aki ta dificil pa haya un bista di loke Aruba tin na reserva si e coronavirus nobo por stroba importacion normal.
DIARIO lo sigui traha riba e topico aki den e siman venidero ora ta spera mas informacion di tur sector y gremio di Aruba ya cu no ta gobierno so mester prepara pueblo pa e situacion di crisis mundial cu a presenta, manera DIARIO semper a mustra.
</doc>
<doc docid='diario_213' lang='pap' type='mono' source='http://www.diario.aw/2020/03/maneho-ministro-bikker-importante-den-desaroyo-na-venezuela/' term='covid-19'>
Control riba lama y presencia autoridad riba caya e contesta
*Panico pa Covid-19 ta menasa pa aumento entrada ilegal
ORANJESTAD(AAN)–E maneho di Ministro Andin Bikker di Husticia pa fortifica medidanan cu ta preveni mas entrada ilegal na Aruba, ta bira importante den e situacion nobo cu a desaroya su mes na Venezuela.
E contesta cu Ministro Andin Bikker a duna na criminalidad na Aruba, cu manera cifranan a indica ta wordo afecta dor di entrada ilegal, ta bira sumamente importante den desaroyonan regional actual.
Informacionnan cu DIARIO a ricibi durante ultimo dianan ta afirma cu e situacion na Venezuela a bira sumamente peligroso.
Manera DIARIO a relata anteriormente, por spera mas confrontacion cu lo ta mas pisa entre e grupo di Nicolas Maduro y Juan Guaidó cu ta prepara pa e siman venidero mas accion grandi riba caya den su intento pa baha Nicolas Maduro.
Na mes momento Nicolas Maduro a aumenta agitacion contra Merca cu a tuma mas medida luna pasa.
Un aumento di personanan cu ta trata di bandona Venezuela ta wordo spera a base di e desaroyonan aki pero tambe a base di e realidad cu e coronavirus nobo lo tin pa Venezuela caminda falta di cuminda y prome necesidad a crea situacionnan cu ta afecta e resistencia humano contra e enfermedad.
Na mes momento e miedo ta grandi cu e situacion politico y gubernamental na Venezuela no ta permiti pa e pais por confronta un epidemia di Covid-19.
Paisnan den region ta tene na consideracion cu mientras e enfermedad ta avansa, mas persona lo trata di bandona Venezuela y asina resulta den mas salida loke lo produci un aumento di actividad ilegal.
Manera ta conoci Ministro Andin Bikker a mustra semper riba e impacto cu entrada ilegal na Aruba tin riba criminalidad.
E control riba lama a wordo intensifica na un forma importante mientras ta actua na un forma dirigi contra entrada ilegal y permanencia di personanan cu ta kibra areglonan legal pa keda Aruba sin permiso oficial.
Informantenan a mustra DIARIO cu den e proximo dianan, siguridad nacional ta bira sumamente importante pa Aruba tambe pa enfrenta e peliger cu entrada ilegal por habri caminda pa mas malesa drenta Aruba.
Den esaki e mantencion estricto di ley, manera den e siman cu a pasa a wordo presenta dor di Ministro Andin Bikker, ta hunga un papel sumamente importante.
</doc>
<doc docid='diario_214' lang='pap' type='mono' source='http://www.diario.aw/2020/03/turismo-ta-drenta-un-fin-di-siman-crucial/' term='covid-19'>
Diferente factor ta conduci na e peliger cu DIARIO a anuncia
*Turista tin miedo di malesa y resultado financiero di caos
*Alerta internacional y cancelacion di eventonan grandi
ORANJESTAD(AAN)–Pa Aruba por a comprende e situacion cu e coronavirus nobo, Covid-19 lo a crea, DIARIO a trata di cubri tur aspecto cu por a afecta Aruba.
For di momento cu e prome informacionnan a drenta, DIARIO a bati alarma pa e resultado cu e desaroyo mundial lo por tabata tin pa Aruba como isla cu ta depende di turismo.
Mientras e coronavirus nobo tabata avansa, DIARIO a cubri tur angulo pa Aruba cu ta completamente dependiente di exterior tanto pa su necesidadnan basico como pa su entrada personal grandemente pa medio di turismo.
Tabata dificil pa duna Aruba un fecha cu e resultadonan di e crisis mundial cu a desaroya, lo a bati na porta di Aruba. E siman aki, te na momentonan cu edicionnan a cera, DIARIO a sigui vigila tur loke tabata importante pa entrega Aruba na informacion pa asina e pais por tabata prepara.
Awe na inicio di e fin di siman, tur indice cu mester uza pa yega na un pronostico, ta presente y DIARIO mester pidi Aruba pa un responsabilidad colectivo y personal enfrente loke por desaroya.
E lista di paisnan caminda Covid-19 a presenta, a sigui crece. Continuamente informacionnan cu ta alcansa tur hende na mundo, ta mustra riba problemanan cu a presenta cerca turistanan riba cruceronan pero tambe na destinacionnan di nan biahe.
Turismo rond mundo a drenta estado di panico na prome luga pa e miedo di por wordo contagia cu e enfermedad of pasa den situacionnan dramatico relaciona cu e enfermedad.
Otro aspectonan a subi mesa. Eventonan mundial cu ta atrae hopi hende, a wordo cancela pa motibo di e peliger di wordo contagia. Atraccionnan turistico na diferente luga na mundo a cera nan porta.
Continuamente por a lesa con medidanan a wordo tuma cerca pasaheronan den avion pa evita cu e malesa asina por a sigui plama.
Menos biahe, menos produccion economico pa motibo di malesa di personal, menos turismo, menos actividad economico, a resulta den menos negoshi y comercio mundial y caida di balornan den cual inversionistanan ta hinca nan placa.
Negoshi mundial a cay loke tin chens di afecta entrada di trahadonan, pues di turista, cu mester mira kico nan ta haci cu nan placa.
Mundo a drenta un situacion di crisis total pa cual DIARIO a bati alarma grandi.
Turismo ta wordo afecta directamente loke ta nifica, cu e situacion mundial lo tin impacto pa Aruba ademas di e problema di salud.
Un fin di siman crucial ta presenta su mes pa Aruba, cu a wordo informa di tur factor cu awor ta bira importante.
E conseho di mas grandi ta keda, pa no drenta panico pero pa asumi un posicion di responsabilidad enfrenta necesidad personal riba tur tereno y preparacion mental pa entre otro pasa dor di un malesa, cu den gran mayoria di casonan ta leve, pero tambe percura pa tin fondo pa cubri prome necesidad di hende den un siman cu por spera desaroyonan dificil.
</doc>
<doc docid='diario_215' lang='pap' type='mono' source='http://www.diario.aw/2020/03/un-oracion-pa-aruba-y-mundo/' term='covid-19'>
Di acuerdo cu e tradicion Arubano na momentonan dificil
*Na entrada di fin di siman cu e fe cu semper a carga Aruba
Un parti importante di historia di Aruba, ta presente na e Kapel di Alto Vista. Un Cruz ta duna testimonio di e fe di Aruba, cu a pasa den retonan grandi.
Awe siman ta cera cu Aruba enfrentando un realidad mundial. E coronavirus nobo ta sigui plama y ta afecta e stabilidad mundial, di cual Aruba ta depende pa su economia y su entrada.
Mientras siman a progresa, Aruba a cuminsa prepara pa un peliger cu a alcansa Hulanda, Merca y ayera a yega costa di Colombia, na momento cu mundo tabata prepara pa un caida mas grandi di su situacion economico y financiero.
Kico e siman nobo lo trece pa Aruba? Ningun hende por duna e contesta.
Como e matutino di Aruba, DIARIO a guia e pais for di momento cu e menasa di Covid-19 a bira conoci. Nos a tene nos mes na nos responsabilidad y a mustra Aruba riba e peliger pa salud di hende, cu no tin un vacuna pa evita entrada di e malesa nobo.
DIARIO a cumpli cu su tarea pa splica Aruba con economia mundial tabata sufri bou di e circunstancianan nobo y e menasa cu tin pa turismo den cual pa un gran parti, nos pan di cada dia ta hancra.
Awe DIARIO tin e deber importante pa cumpli cu loke el a haci for di prome momento di su existencia.
Ora mira atras riba e prome siman di Maart cu ta cera, nos ta tuma nota di e informacion di renobacion di e Kapel di Alto Vista, caminda pueblo di Aruba pa tradicion ta uni den su momentonan mas dificil.
Algun aña despues di nacemento di DIARIO, nos a trece e relatonan di e Caminda di Cruz cu a wordo introduci na Alto Vista a base di e fe di Aruba. Pa DIARIO pues tabata sumamente bunita cu e siman aki el a publica informacionnan riba Alto Vista cu ta dirigi nos bista riba nos Dios, nos caminda di fe cu ta duna nos speransa y forsa pa enfrenta tur problema.
E Caminda di Cruz di Alto Vista ta pone nos recorda e momentonan cu Aruba a bira un pais autonomo den Reino na momento cu su autonomia a cay cu salida di Lago.
Ta cu e recuerdo aki y cu tur manifestacion di fe cu continuamente ta parti di Aruba, di tur Arubiano y asina sigur di DIARIO, awe nos bista ta dirigi riba e fe cu ta uni nos na Alto Vista.
Cu nos turismo na peliger, nos ta acudi na un encuentro di fe na Alto Vista caminda nos ta hiba nos turistanan pa nan cera conoci cu loke ta carga Aruba.
Awe ta den fe cu Aruba ta bendiciona, DIARIO ta resumi un siman di relatonan cu a splica e menasa di e coronavirus nobo.
Cu e fe di Aruba, DIARIO ta cera siman cu un oracion pa Aruba y pa henter mundo.
Dios bendiciona Aruba y henter mundo cu awe tin oracion como su unico guia, luz, speransa y siguridad.
</doc>
<doc docid='diario_216' lang='pap' type='mono' source='http://www.diario.aw/2020/03/scarcedad-di-productonan-antibacterial-ta-algo-temporal/' term='covid-19'>
Segun Asociacion Chines:
*Supermercadonan tabata custumbra cu stock minimo
ORANJESTAD (AAN):  Actualmente na Aruba ta reina un preocupacion relaciona cu e scarcedad di productonan antibacterial pa menciona algun: hand sanitizer, wipes, sprays, alcohol, etc.
Relaciona cu e situacion aki, den entrevista cu William Chen, Presidente di Aruba New China Club Cooperative Association, el a splica cu nan tin informacion cu na varios wholesale no tin e productonan aki mas pasobra nan a caba. Diripiente hopi hende a core busca e productonan aki y nan a caba na Aruba.
Pero e bon noticia ta cu nan ta biniendo cu containers y hopi pronto e problema aki ta bay keda resolvi. Aruba ta un isla chikito y si yega un of dos container ya caba tur hende lo haya e productonan aki bek, a indica.
No ta manera un pais grandi unda cu si un barco mes yega e producto tog ta keda scars, a agrega.
E situacion aki a surgi debi na e echo cu e autoridadnan sanitario ta haciendo hopi enfasis den haci uzo di hand sanitizer y esakinan tabata un producto cu tabata bende minimal. Kiermen e benta no tabata uno den proporcion grandi, Foi Leung a señala.
Chen a agrega cu ta bay tin un tempo corto cu no ta bay tin e productonan aki, pero Aruba tin e facilidad pa cumpra for di tur caminda. Tin container cu ta yegando fin di luna, y tin mas companianan cu tambe ta bin cu container di productonan, locual kiermen cu pronto no lo tin scarcedad mas.
Kevin Lee a añadi cu “Ami personalmente nunca a uza un sanitizer. Tin hende cu nunca nan a spray nan cas. E supermercadonan a traha cu un minimo stock”. Awor tur hende diripiente ta bay supermercado pa busca e productonan aki.
Pa loke ta e mascaranan pa tapa boca, William Chen a indica cu e asociacion chines mes ta importando for di Colombia rond di 110 mil mascara pa tin e mercado bon surti. No tur hende mester di mascara, pero tin hende ta cumpra pa preveni, a remarca.
Aworaki cu tur hende a sali bay cumpra e productonan aki pareu y pesey ta mas cu claro cu ta bay tin scarcedad. Pero den un pa dos siman e situacion lo cuminsa normaliza bek.
Na China tin 3 mil fabrica cu ta traha e mascaranan aki. Tin pashentnan cu ta saliendo for di Hospital caba. Mas hende ta curando di COVID-19 y e sobrante cu ta traha nan ta mandando tur caminda. Pesey poco poco, a indica, e producto no ta bay bira scars mas.
</doc>
<doc docid='diario_217' lang='pap' type='mono' source='http://www.diario.aw/2020/03/comision-di-salubridad-a-reuni-cu-asociacion-di-dokternan-di-cas-y-specialistanan-riba-coronavirus/' term='covid-19'>
Parlamentario Dellanire Maduro
ORANJESTAD (AAN):  Dellanire Maduro, Presidente di e Comision fiho di Asuntonan Social, Famia, Cuido pa nos Grandinan y Salubridad Publico di Parlamento a comenta cu diamars atardi e miembronan di e comision aki a reuni cu e Asociacion di Dokternan di Cas (HAVA) y e Asociacion di Specialistanan di Hospital di Aruba(ASHA).
Topico di e reunion aki tabata con e preparativonan ta y con e plan di accion ta pa loke ta e virus nobo di Coronavirus.
Intencion tabata pa tur miembro por a haya mas informacion riba e preparativonan y e plannan cu e gremionan di dokternan di cas y specialistanan di Aruba tin pa loke ta e Covid-19.
Esaki ta e prome reunion cu e comision tabatin pa atende cu e tema aki y eventualmente lo bay reuni cu mas stakeholders den e siguiente dianan pa por haya mas informacion riba e protocolnan cu tin, con nan ta “sluit aan” na otro y wak con for di Parlamento por contribui si ta necesario.
Puntonan mas importante cu a bin dilanti durante e reunion di diamars, segun Maduro, ta cu ta pidi esnan cu ta malo pa por fabor no bay oficina di dokter y evita asina contagia otro personanan cu ta na e oficina.
Tambe na ken por asisti si tin un sospecho cu tin e virus riba cual dentro di poco Departamento di Salud Publico pronto lo bay suministra informacion adicional y mas especifico. Igualmente a informa cu diabierna awo e stakeholdernan lo bolbe sinta na mesa cu otro, cual ta hopi positivo mirando cu ta reuniendo na un manera mas frecuente.
Tambe a bin dilanti e punto pa percura pa dunadornan di trabou, specialmente den e area hotelero, di alimento y bebida y transporte duna un splicacion na e trahadornan con pa proteha nan mes y con pa reconoce e sintomanan di e virus.
Un pregunta cu a bin dilanti durante e reunion ta e forma cu mester meld ao na SVB den caso di sospecho di Coronavirus, a pidi pa bin cu un procedura diferente pa e persona cu ta sospecha cu tin e virus no acudi na oficina di SVB pa evita contagio na otro personanan presente.
Dellanire Maduro ta contento cu Departamento di Salud Publico a bin cu hopi informacion riba con pa evita contagio y pa proteha bo mes, pero mirando cu nos tin un poblacion grandi y di diferente asendencia, e ta considera cu lo por bin cu esaki tambe na idioma Spaño, ‘Sign Language’ y Braille, involucrando asina mas hende.
Parlamentario Maduro ta gradici e dos instancianan pa acudi na e reunion y pa comparti informacion riba Covid-19.
</doc>
<doc docid='diario_218' lang='pap' type='mono' source='http://www.diario.aw/2020/03/panico-na-merca-pa-crucero/' term='covid-19'>
Coronavirus a bira problema serio pa ramo di turismo
*Comunicacion via medionan social cu impacto negativo
*Seguro nobo ta haci cancelacion mas facil pa turista
ORANJESTAD(AAN)–Mientras tur sector na Aruba a cuminsa prepara pa e menasa di e coronavirus nobo, Covid-19,  desaroyonan internacional pa cual DIARIO a adverti, ta cuminsa presenta nan mes.
Na Merca mester papia di un panico pa biaha cu crucero despues di incidentenan cu a cambia e biahe di placer den un drama pa pasaheronan.
Analisis cu nos a haci ayera di loke tabata pasa den e mundo di crucero ta mustra riba preocupacion grandi cerca tanto e companianan di barco como publico na Merca.
Medidanan nobo a wordo tuma dor di companianan grandi pa frena e posibilidad cu pasaheronan por wordo contagia cu e coronavirus nobo durante nan biahe of cu casonan nobo di e malesa por presenta nan mes durante e biahe.
E medidanan cu a wordo tuma a drenta publicidad y mester trece trankilidad pa personanan cu kier realisa un biahe.
Publicacion di e medidanan a provoca reaccion riba medionan di comunicacion mientras e cantidad di turistanan cu a haya nan mes den problema cu e coronavirus nobo riba crucero, tabata sigui crece.
E situacion actual ta un preocupacion grandi pasobra turismo crucero ta percura pa entrada importante pa Aruba como pais. Na mes momento e alarma cu ta wordo bati pa biahe cu crucero lo bay tin resultado pa turismo den su totalidad.
Ya mas y mas turista ta cumpra nan ticket cu un seguro cu ta permiti nan cancela nan biahe na ultimo ora. Esaki ta haci mas cancelacion di turista posibel.
Segun tur indicacion, loke ta pasa cu turismo crucero, lo expande su mes pa turismo den su totalidad.
Panico ta sigui reina pa bira malo den exterior y cu problema pa bolbe cas. E cantidad di eventonan mundial cu ta wordo cancela, ta sigui aumenta mientras mas luga cu turistanan ta bishita ta cera rond mundo pa asina evita cu e virus ta plama.
Den nos analisis total, nos ta tene na consideracion dos aspecto importante. Kico lo ta e escenario pa sigui brinda servicio adecua na turista si Aruba mester registra casonan di e coronavirus nobo.
Sin duda gobierno, cu for di e prome momento a demostra responsabilidad den e emergencia cu a surgi, a crea formulanan pa atende cu turistanan cu bira malo na Aruba.
E pregunta grandi ta keda, con rapido e virus lo plama na un isla y den acomodacion turistico.
Otro pregunta grandi ta di otro banda, kico lo haci si un porcentahe halto di persona cu ta brinda servicio den e sector, wordo contagia cu e coronavirus nobo.
Pa mundo por haya un bista di loke e coronavirus ta encera y ta exigi na medida, tur caso y desaroyo ta wordo uza den compilacion di informacion.
Di nos banda, nos ta sigui tur desaroyo tambe pa duna Aruba un bon bista riba loke por pasa y con Aruba por wordo afecta directamente of indirectamente dor di e coronavirus nobo.
</doc>
<doc docid='diario_219' lang='pap' type='mono' source='http://www.diario.aw/2020/03/minister-besaril-ta-mustra-cu-ta-monitor-e-desaroyo-di-corona-virus-di-cerca-na-hulanda/' term='covid-19'>
ORANJESTAD (AAN)/Den Haag  – Minister Plenipotenciario, sr. Guillfred Besaril a tuma nota di e “fake news” cu ta circulando riba e posibel cancelacion di Arubadag Festival 2020 pa motibo di e casonan di “Corona Virus” cu a cuminsa lanta cabez na Hulanda.
Minister Besaril ta cuminsa na señala cu ArubaHuis a tene bon cuenta cu e situacion reinante. Minister Besaril ta remarca: “Nos a sigura e evento den caso cu mester cancela esaki. Di es forma aki nos ta mitiga cualkier perdida financiero y ta duna nos mas espacio na hala e celebracion pa un otro fecha si esaki bira necesario”.
Ademas di e accion aki, Minister Besaril hunto cu e expertonan huridico di ArubaHuis lo sinta proximamente cu e autoridadnan regional apunta pa atende cu e enfermedad di COVID-19 pa e regio di Holland-Zuid. “Nos lo keda monitor e desaroyo di e enfermedad na Hulanda, sin perde di bista cu e fecha 29 di Maart ta aki 4 siman. Si conforme consehonan mester cancela, lo cancela sin pensa 2 biaha! Na un y tur cu aserca nos cu nan preocupacion, masha danki pa e convivencia, nos lo mantene e comunidad Arubano debidamente informa” Minister Besaril a termina.
</doc>
<doc docid='diario_220' lang='pap' type='mono' source='http://www.diario.aw/2020/03/no-tin-base-cientifico-pa-mustra-cu-bestia-por-haya-coronavirus-actualmente/' term='Coronavirus'>
Veterinario Nathalie Booy:
ORANJESTAD(AAN): Den e dianan aki di crisis rond di Coronavirus, hopi hende ainda tin pregunta den diferente area, incluyendo preguntanan riba bestia di cas.
Tin cu kier sa si nan bestia di cas por wordo contagia cu e virus y si e ora ey e bestia por pega hende.
Tambe tin preguntanan riba orarionan di trabao di e diferente veterinarionan.
Pesey DIARIO a haci un entrevista cu veterinario Nathalie Booy di Animal Care Clinic na Paradera, cu tin 10 aña caba ta atende cu bestianan di Aruba.
E veterinario a splica cu e pandemia aki ta afecta tur hende rond mundo tanto economicamente como tambe medicamente.
“Door cu e ta algo medico nos clinica tambe ta sigui e desaroyonan hopi di cerca y ta purbando pa haya mas informacion posibel”.
“Riba internet tin varios hende ta duna nan opinion riba diferente asunto cu ta regarda e virus, pero door cu ta opinion bo no por djis kere tur hende como si fuera e ta berdad”.
“Un opinion ta keda un opinion y pesey durante nos estudio como medico nos ta wordo siña con pa sefta door di tur e informacion cu bo ta haya”, segun Booy.
El a sigui bisa cu como veterinario e ta sigui e informacion di cerca, pasobra e origen di e virus ta di bestia.
E veterinario a indica cu e mes a yega di bay Asia y a wak den areanan di menos recurso ehempel di hendenan cu ta biba den un cas, mientras cu bao di plankinan bao di e cas nan tabata tin nan bestianan ta biba, incluyendo porco y pato, mientras cu tur ta haci nan necesidad cerca di otro.
“Den un ambiente asina ta hopi facil pa malesanan cu ta di bestia por cambia y bay over riba hend, anto esey ta locual nan ta sospecha cu a pasa den e caso di Coronavirus aki”.
“Nan pensa cu un virus a haci un mutacion, pa asina e por infecta un persona”, segun Booy.
El a splica cu ora cu e virus a drenta curpa di hende, aparentemente el a haci un cambio y a bira un virus pa hende so.
“E no ta un virus di bestia mas, sino el a cambia su asina yama RNA pa asina e por uza nos curpa como e fabrica pa traha mas virus”.
“Pesey awor nos tin cu sigui monitor e virus hopi bon, pasobra mescos cu el a cambia e lo por cambia atrobe”, segun e veterinario.
El a sigui bisa cu aworaki no tin ningun base cientifico pa prueba cu bestia por haya Coronavirus, cu nan por bira malo di dje y cu nos por contagia via un bestia.
Booy a splica si cu si abo tin e virus anto bo niester riba bo cacho y otro hende mishi cune, asina si e virus por wordo transmiti, mescos cu ta e caso pa cualkier otro superficie.
</doc>
<doc docid='diario_221' lang='pap' type='mono' source='http://www.diario.aw/2020/03/ta-tuma-2-test-pa-stipula-ki-ora-un-pashent-no-tin-coronavirus-mas/' term='Coronavirus'>
ORANJESTAD (AAN): Diabierna merdia, Jurette Croes di DVG a indica cu te na e momento ey, di e 28 casonan na Aruba, ta solamente 1 persona a cura bek.
Segun Croes, te ainda ta 1 solo hende a cura.
Pa un hende wordo declara como “cura”, e mester haci 2 test, y tur dos tin di sali ‘negativo’.
Pues na momento cu su sintomanan caba, ta warda 2 dia y ta haci dos test.  Ambos tin di sali negativo.OK
Te ainda e unico persona cu a cura ta e Mericano, kende ya caba a bay bek Merca.
</doc>
<doc docid='diario_222' lang='pap' type='mono' source='http://www.diario.aw/2020/03/ocho-trahador-di-fundacion-respaldo-a-test-positivo-pa-coronavirus/' term='Coronavirus'>
Mas test a wordo haci diabierna
ORANJESTAD (AAN):   Diahuebs anochi, Premier Wever-Croes a duna di conoce cu Aruba a conoce 9 caso nobo. Tur personanan cu a haya Coronavirus ta den bon estado di salud. Un persona so a wordo ingresa hospital te cu awor, pero ta den condicion stabiel.
E mandatario a splica cu Aruba ta na 28 caso. E datonan aki ta wordo poni mehora ariba e website www.arubacovid19.org.
E maneho nobo ta cu awor tur caso nobo cu wordo confirma ta wordo poni di biaha ariba e website cu e meta di evita panico, noticianan  y voicenotes falso circula, a remarca.
Pa loke ta e 9 casonan aki, e ‘contact tracing’ a cuminsa mesora pa bay aplica e cuarentena. Di e grupo aki di 9 persona, tin 6 cu tabata tin di Fundacion Respaldo.
Ya caba den e dos dianan anterior tabata tin cada dia un mas cu ta bin di Respaldo tambe.
8 CASO NA RESPALDO
Te cu diabierna mainta tabata tin 8 persona na Respaldo cu a wordo constata positivo. Diabierna mas test lo mester a tuma lugar na Respaldo y no ta descarta cu mas hende na Respaldo por a haya e virus.
Respaldo mesora a tuma medidanan di precaucion. A cambia e forma di opera. A traha un ‘cluster’ unda a separa e grupo positivo di e negativo pa asina evita mas contagio tuma lugar.
Prome Minister a enfatiza cu 28 caso ta hopi pa Aruba, pesey ta trahando den un forma cu ta haciendo mas test posibel pa dia pa asina identifica e casonan positivo mas tempran.
</doc>
<doc docid='diario_223' lang='pap' type='mono' source='http://www.diario.aw/2020/03/e-factor-zwak-den-e-lucha-contra-coronavirus-ta-e-comportacion-di-varios-persona-den-comunidad/' term='Coronavirus'>
* Comportacion ta crucial pa gana e bataya!
ORANJESTAD (AAN):  E situacion na Aruba no ta mucho bunita na e momentonan aki. E casonan di Coronavirus ta subiendo dia pa dia y pa e motibo ey tur dia gobierno ta anuncia medidanan nobo.
Esaki ta locual a sosode un biaha mas diabierna anochi ora cu Prome Minister Evelyn Wever-Croes a laga sa cu e cantidad di casonan ta na 33 positivo.
Ta trata akinan di 5 caso extra na locual a anuncia mesun dia merdia. El a indica cu mayoria di e personanan ta den bon estado.  Un di nan ta di Fundacion Respaldo y un otro persona cu ta hospitaliza.
E mandatario a remarca e importancia pa keda sigui e instruccionnan. Pa awor ta implementa medidanan mas stricto pa esnan cu ta den cuarentena, a agrega.
Comportacion di comunidad ta masha importante y crucial pa por logra e meta. E pakico no ta cera e personanan cu ta lanta contra polis ta pasobra no tin suficiente polis pesey ta conta cu e sentido di responsabilidad di e ciudadanonan, Prome Minister a expresa.
El a bolbe bisa cu e ta preocupa y ta haciendo hopi esfuerzo pa evita cu e virus sigui plama. “E ora nos lo perde e bataya”, a manifesta.
Un apelacion a bay na comunidad pa sigui e instruccionnan. E factor zwak ta keda e comportacion di varios persona den e comunidad, a remarca.
</doc>
<doc docid='diario_224' lang='pap' type='mono' source='http://www.diario.aw/2020/03/rijbewijsnan-cu-a-caduca-durante-e-crisis-di-coronavirus-lo-keda-vigente-te-31-di-juli-2020/' term='Coronavirus'>
Minister Bikker a anuncia decreto
ORANJESTAD (AAN):  Minister di Husticia Andin Bikker a laga sa cu actualmente tin un situacion special relaciona cu e personanan cu mester renoba nan rijbewijs pasobra nan documento a caduca.
E situacion di mes na Departamento di Rijbewijs ya caba tabata uno dificil. Esaki ta tumando lugar mas o menos for di 16 di Maart.  Pero aworaki door di e situacion di Coronavirus, esaki a haci cu e departamento aki lo mester a cera.
Tin personanan cu nan rijbewijs a caduca den e dianan aki y pa e motibo aki Minister Bikker a anuncia cu desde diaranzon 25 di Maart e rijbewijsnan caduca lo keda valido te dia 31 di Juli benidero.
E mandatario a bisa cu esaki ta un maneho di transicion temporal, caminda cu tur rijbewijs, personanan cu por a cambia nan rijbewijs a base di articulo 9 inciso un di e LB, door cu nan ta wordo dificulta door di e circumstancianan excepcional nan no por yega pa cambia nan documento.
A base di e maneho aki, e rijbewijs aki por keda valido te cu 31 di Juli 2020, a reitera. Esaki ta bao di e pretencion cu e personanan aki nan ta califica pa cambia nan rijbewijs, por ehempel, cu nan no tin ningun problema di salud cu lo a stroba nan pa cambia e rijbewijs y cu nan no a perde nan rijbewijs a base di otro motibo.
Andin Bikker a laga sa cu lo publica e decreto aki den medionan di comunicacion.
</doc>
<doc docid='diario_225' lang='pap' type='mono' source='http://www.diario.aw/2020/03/maltrato-abuso-sexual-di-mucha-y-tambe-violencia-domestico-aumenta-durante-crisis-di-coronavirus/' term='Coronavirus'>
Fundacion y instancianan preocupa:
ORANJESTAD (AAN):   DIARIO a ricibi informacion relaciona cu e echo cu banda di e crisis di Coronavirus, un problematica mas a haya forza.
E problematica aki ya caba ta uno existente, pero cu den e dianan aki, door cu tin mas hende na cas, e muchanan ta na cas, e presion a bira mas grandi pa por ta tur hende den cas y mantene un convivencia sano, den hopi caso.
DIARIO a haya informe for di fuentenan na altura cu e casonan di maltrato y abuso sexual di mucha a aumenta drasticamente den e dianan aki. Mescos ta sosodiendo cu casonan di violencia domestico.
Esaki posiblemente lo ta e situacion rond mundo. Aruba lamentablemente no ta e excepcion. Muchanan ta wordo exponi na abuso di mucha y violencia domestico den nan mesun seno familiar.
E cantidad di casonan di violencia domestico a aumenta considerablemente. Pleitamento, stress, problemanan social, falta di recursonan economico, machismo, etc a bira peor door di e crisis.
Segun Fundacion Respeta Mi, 90% di e casonan di abuso di menor ta pasa door di un persona  di confiansa, un persona cu e mucha conoce. Pesey ta importante pa keda alerta pa e señalnan di abuso sexual.
Si un mucha no ta sinti su mes comodo pa ta cerca un hende, esey ya caba ta un señal.
Medionan di Comunicacion internacional tabata alerta diamars mainta na e mayornan pa ta atento den e dianan aki. Esaki tin di haber cu e echo cu mas y mas pedofilnan ta probechando di e situacion. Awendia e muchanan ta na cas. Tin homeschooling. Nan ta bezig online cu nan huiswerk.
Ta pesey nan ta recomenda e mayornan pa ta alerta riba kico e mucha ta haci online y cu ken nan ta interactua.
Ta conoci caba cu e online gaming a trece caba a preocupacion aki dilanti no solamente pa e casonan di accion na e weganan online, pero tambe pa e peliger cu e hobennan ta core ora cu nan topa cu e asina yama ‘sexual depredators’ , cu ta actuando y buscando victimanan.
E aumento di casonan di ‘sex trafficking’ tambe ta forma parti di  situacion aki.
Pesey un yamado na tur mayor pa ta alerta riba e problematica aki cu ta hayando forza.
Por yama Tienda di Educacion (161). Tambe por yama Fundacion Pa Nos Muchanan na 588-0856 of Bureau Sostene Mi na 588-1010 pa conseho of ayudo.
</doc>
<doc docid='diario_226' lang='pap' type='mono' source='http://www.diario.aw/2020/03/ta-purbando-di-hisa-e-cantidad-di-test-di-coronavirus-di-20-pa-40-dia/' term='Coronavirus'>
DVG: Ta busca mas caso cu ta posibel
ORANJESTAD (AAN):  Como representante di Departamento di Salud, Sharline Koolman a laga sa cu Aruba e scoge pa haci loke den mundo medico ta wordo yama ‘search and destroy’.
Esey kiermen cu ta busca mas tanto mas caso cu ta posibel y pa por atende nan na tempo. No ta bay sinta warda te ora un caso presenta pa bay atende cune, a bisa. Esey por causa cu ta haya hopi caso cu no ta casonan leve mas, pero cu ta casonan unda tin problema di salud caba.
Aruba a scoge esey pa purba proteha mas tanto cu ta posibel Hospital y persona medico cu tin cu atende cu casonan mas grave. Pesey a dicidi cu ta bay mas fuerte den haci testing.
Diamars so a haci 27 test y ta purbando di hisa e cantidad di 20 pa 40 test pa dia. Ora tin casonan nobo, DVG ta keda bezig yamando e personanan aki pa informa nan asina cu haya e resultadonan, Koolman a agrega.
Tambe ta informa e personanan cu ta sali negativo. No ta solamente e casonan positivo DVG ta yama pa splica riba e medidanan di isolacion cu nan tin cu cumpli cune, pero tambe esunnan negativo ta wordo yama.
</doc>
<doc docid='diario_227' lang='pap' type='mono' source='http://www.diario.aw/2020/03/haya-sa-mas-di-e-test-procedure-pa-loke-ta-coronavirus/' term='Coronavirus'>
ORANJESTAD (AAN): E personanan cu mester haci test di Coronavirus mester pasa den un procedura.
Siguientemente ta duna mas informacion relaciona cu e proceso.
Un ehempel: si bo test a wordo tuma prome cu 10.45 mainta e analysis lo wordo hasi e mesun dia 11.00 y resultado lo ta conoci mesun atardi. Si bo test a wordo hasi despues di 10.45 e lo wordo analisa e proximo dia 11:00 di mainta. E resultado lo ta conoci e proximo atardi.
-Callcenter ta habri tur dia di 07:00-23:00
-Case definition (ultimo version 19 maart 2020):
Un patient cu complicacion di sistema respiratorio (tosamento, hala rosea, dolor di garganta)
Y un of mas di e siguiente tres (3) criteria:
1) un historia di biahe den ultimo 14 dia (prome cu comienso di sintoma)
OF
2) persona cu tabata den contacto directo cu un caso positivo den ultimo 14 dianan (prome cu comienso di sintoma)
OF
3) persona cu tabata den contacto estrecho (entre 1.5 meter y 5 minuut) y cu frequencia cu un persona cu un historia di biahe den ultimo 14 dia (prome cu comienso di sintoma)
Motibonan cu por tarda prome cu bo haya bo resultado:
Tin posibilidad di aumenta e proceso di analysis pa mas biaha pa dia dependiendo di e desaroyonan.
</doc>
<doc docid='diario_228' lang='pap' type='mono' source='http://www.diario.aw/2020/03/coronavirus-tur-parlamentario-mester-a-keda-cera-den-oficina-durante-reunion-parlamento/' term='Coronavirus'>
ORANJESTAD (AAN): Diamars mainta a tuma lugar den Parlamento di Aruba, e reunion pa e proyecto di ley pa aproba e presupuestonan di Ministerionan di Gobierno pa 2020, y tambe modifica e ordenanza pa inclui un prestamo di 1.300 miyon Florin (1.300.000.000,= Florin) pa salba Aruba di e crisis di Coronavirus.
E placa aki ta pa reduci e impacto cu e crisis lo benta riba schouder di Gobierno, y cu tin di yuda e isla keda cu su cabez riba awa di awor te cu fin di December 2020.
Algo cu tabata notable ta cu na comienzo di reunion, Presidente di Staten Ady Thijsen a revela cu e reunion no ta uno manera esnan di pasado.  E reunion publico di Staten semper tin di cumpli cu cierto ley y reglamento di ordo.  Pero debi na e Estado di Emergencia aki, Staten a haye obliga di sigui cu e reunion y lagando un banda articulo 26 y 27, a base di articulo 83 di reglamento di ordo.
Esaki ta mustra cu normal mester tin quorum den reunion, esta 11 of mas Parlamentario presente den sala.  Pero e biaha aki no a hacie, a base di e hecho cu kier proteha nan mes segun e reglanan cu DVG mes a duna, relaciona cu Social Distance.
Tur 21 Parlamentarionan a palabra cu lo bay mantene si loke Constitucion ta duna, esta cu bo mester tin e mayoria pa ora cu ta ‘ter vergadering’.  Y Diamars nan tabata ‘ter vergadering’, pasobra e Parlamentarionan cu no ta den Sala, tabata ta den nan oficina na Parlamento.
E Parlamentario cu kier hiba palabra lo drenta sala, haya 20 minuut maximo, y asina uno-pa-uno nan ta drenta e sala y bay bek na su oficina.  Den oficina nan por sigui e reunion via TV Monitors.
Hasta Griffier di Parlamento, esta mr. Hek, a haya un mesa apart pa sinta y haci su notulanan.  Normalmente e ta sinta net na man robez di Presidente di Staten.
Prome Ministro a indica cu tabata momento raro pa atende un reunion asina.  Hamas den historia, e ta corda cu algo asina a socede, ni tempo cu tabatin Eilandsraad eyden (durante cu Aruba tabata forma parti di Antiyas).
E ta demostra cu aworaki nos ta den un situacion sin precedente, y pesey mes e reunion a wordo yama cu urgencia pa atende e situacion di crisis di e pais.
</doc>
<doc docid='diario_229' lang='pap' type='mono' source='http://www.diario.aw/2020/03/miami-beach-ta-e-prome-ciudad-di-florida-pa-ordena-cuarentena-obligatorio-debi-na-coronavirus/' term='Coronavirus'>
MIAMI BEACH: Miami Beach, un isla turistico dilanti di Miami, na Merca, a ordena cuarentena di nan 91,000 habitante pa para propagacion di coronavirus, medida cu a permiti nan bira e prome ciudad di Florida pa tuma independientemente e medida cu gobernador, Ron DeSantis, a evita implementa.
“Nos ta bay supera esaki”, e alcalde di Miami Beach, Dan Gelber, a indica den un comunicado. “Un dia e virus ta bay ta den pasado”.
E ordo, yama “mas sigur na cas” y cu ta ordena tur persona pa keda cas, a drenta na vigor diamars pa 12’or di madruga y tur persona cu no cumpli cu esaki lo wordo deteni.
Manera otro ciudadnan cu a tuma medidanan similar, nan ta haci excepcion pa cumpra cuminda of pa servicionan esencial.
Siman pasa, e alcalde a cera tur negoshi y a ordena restaurantnan pa bende solamente pa entrega na cas. Dialuna, a drenta na vigor ciere di hotel na Miami Beach y parkenan Estatal di Florida, cu ta inclui varios beach.
Durante dianan, Miami Beach a keda cu nan ambiente di fiesta mientras resto di mundo tabata den panico pa avance di coronavirus. Pero poco a poco, turistanan a wordo forza pa compronde e realidad nobo. Actualmente, Florida tin mas di 1,200 caso y 18 morto pa coronavirus.
</doc>
<doc docid='diario_230' lang='pap' type='mono' source='http://www.diario.aw/2020/03/te-cu-dialuna-anochi-a-haci-243-test-di-coronavirus/' term='Coronavirus'>
Sharline Koolman: 5% a test positivo y 95% negativo
ORANJESTAD (AAN):  Sharline Koolman di Departamento di Salud a laga sa cu nan no ta mencionando den conferencia di prensa e cantidad di testnan pending pa e motibo cu “pa awemainta nos lo tin cero, pero e cantidad di testnan ta varia tur dia.
A remarca cu pa e motibo ey, DVG no ta bay den e detaye ey aworaki mas. Locual el a menciona ta cu te cu dialuna anochi a haci 234 test, di cual 12 tabata positivo y esey ta mas o menos 5%.
Di e 243, 95% ta negativo, Sharline Koolman, Hefe di Departamento di Malesanan Contagioso (DBZ) y miembro di Crisis Team a duna di conoce.
</doc>
<doc docid='diario_231' lang='pap' type='mono' source='http://www.diario.aw/2020/03/compania-di-arubiano-na-merca-awor-a-cuminza-fabrica-face-shields-pa-yuda-combati-brote-di-coronavirus/' term='Coronavirus'>
ORANJESTAD (AAN): Un compania na Merca cu ta bao maneho di un Arubiano, a dicidi na haci algo pa asina yuda combati e brote di Coronavirus.
Tony van Veen ta actualmente CEO di e compania Disc Makers cu ta situa na Pennsauken na New Jersey.  Na hopi ocasion, su compania ta esun cu a imprimi albumnan di CD pa diferente grupo musical na Aruba.
E compania Disc Makers mes ta existi pa 73 aña caba, y tabata produci disco di tempo di Longplay, y tambe a fabrica Compact Disc CD, sigui pa DVD, y tur sorto di media pa wordo bendi na scala grandi.
Pero ora cu e crisis di Coronavirus a cuminza manifesta su mes, e trabao di e compania pa imprimi y produci Compact Disc y tambe DVD a cay masha hopi mes.
Ora e compania a haya tende cu tin scarcedad di cierto producto cu mundo di medicina ta usando, nan a dicidi na haci algo pa yuda durante e emergencia mundial aki.
Tony van Veen a pone cu e compania rapidamente a cambia di rumbo pa asina usa nan experiencia pa cu material di plastico, pa cuminza fabrica “Face Shields” protectivo pa esnan trahando den mundo medicinal.
E compania aki ta costumbra di fabrica cosnan inusual cu e material prima cu nan tin, y como cu tabatin necesidad grandi di material di proteccion, nan a dicidi na cuminza fabrica e Face Shields aki.
Tony van Veen a relata den fin di siman, cu ya caba e fabrica a cuminza traha full speed pa e producto aki.  Nan ta haya cu esaki ta e bon rumbo tuma pa comunidad.
Tur Face Shields di Disc Makers ta wordo fabrica na New Jersey, y a cuminza distribui esaki caba pa lugarnan na Merca.  Kizas nan lo por adapta e diseño y amplia e seleccion, dependiendo di e demanda.
</doc>
<doc docid='diario_232' lang='pap' type='mono' source='http://www.diario.aw/2020/03/gobierno-hulandes-a-anuncia-medida-y-consehonan-nobo-relaciona-cu-coronavirus/' term='Coronavirus'>
HULANDA:
Gabinete Hulandes Dialuna durante un conferencia di prensa a anuncia medida y consehonan nobo den e bataya contra Coronavirus.
Un di e consehonan duna ta pa no tuma mas cu 3 hende riba bishita na mes momento na bo cas y keda riba un distancia di 1 meter y mey.
Si un hende tin keintura, henter e famia mester keda cas, mientras cu tur encuentro di grupo ta prohibi te cu prome di Juni, tambe si ta trata di menos di 100 hende.
Salonnan di corta cabey y casinonan mester keda cera te cu 6 di April.
Otro conseho duna ta pa parkenan di vacacion mester tuma e medidanan debido di seguridad, sino nan ta core e riesgo pa wordo cera.
Tambe ta asina cu gruponan di mas cu 3 hende cu no ta tene nan mes na un distancia di 1 meter y mey for di otro, ta core e riesgo di ricibi un multa.
Alcaldenan tin e poder tambe pa cera parkenan, beachnan y campamentonan.
</doc>
<doc docid='diario_233' lang='pap' type='mono' source='http://www.diario.aw/2020/03/mayoria-di-personanan-contagia-cu-coronavirus-na-aruba-a-bin-for-di-merca-2/' term='Coronavirus'>
ORANJESTAD (AAN):   Prome Minister Evelyn Wever-Croes a duna un update dialuna anochi relaciona cu e casonan di Coronavirus na Aruba.
El a bisa cu te cu dialuna 23 di Maart 2020 Aruba tabata tin 12 caso di Coronavirus. Un di e casonan aki tabata esun di e consultant cu a bay Merca y aworaki ta den bon estado di salud. E resto di casonan cual ta 11 ta na Aruba.
For di e 11 casonan aki, tin 1 turista cu ta recuperando y 10 ta local.
For di e 10 casonan local ta bon pa laga sa cu 6 a bin for di exterior. Mayoria a bin Merca. A identifica e persona local cu a bin di New York, e local cu a bin di Miami y e local cu a bin di Colombia, e mandatario a indica.
4 transmision local te cu dialuna anochi
E resto di casonan local, cual ta 4, ta trata di transmision local. Kiermen, personanan cu no a viaha ningun caminda y cu a wordo contagia na Aruba.
E datonan di diamars merdia lo keda anuncia den un otro articulo apart, despues di e conferencia di prensa di 2 pm.
</doc>
<doc docid='diario_234' lang='pap' type='mono' source='http://www.diario.aw/2020/03/sindicato-upa-tambe-ta-preocupa-cu-coronavirus-na-waf-di-barcadera/' term='Coronavirus'>
ORANJESTAD (AAN): Manera cu DIARIO a trece dilanti siman pasa caba, ta parce cu nada no a cambia desde cu Sindicato UPA a mustra cu tin miembronan cu ta nada contento cu e inseguridad di trahadornan di Astec riba Waf di Barcadera.
Pero awor si awa a pasa hariña, y UPA a dicidi na hala atencion riba e forma con Astec ta laga Operations Department atende e barconan cu yega.
Awor cu na Aruba tin e crisis di Coronavirus, tur hende sa cu Gobierno mes a instrui su departamentonan y urgi tur compania priva pa evita cu tin hopi trahador na pia di trabao, pa asina practica “Social Distancing” na trabaotambe.
Pero nada di esey ta pasando na Astec.  Segun UPA, envez cu e compania Astec a pone e operator di e grua Gantry ta esun cu ta atende barconan cu ta drenta cu container na Waf di Barcadera, nan a haya ta bon pa bay spaar riba “Overtime”.
UPA ta mustra cu aki e.o. Astec ta pone e trahadornan cu menos experiencia y cu ta haci maniobranan un tiki mas slow, keda encarga pa haci  trabao den tempo di crisis aki.
Esey nifica cu barconan cu normalmente ta keda cla full cu loading/unloading pa 6:00 pm, awor ta keda bay te 12’or di anochi.  Esaki ta pone e trahadornan local keda mas hopi den contacto cu tripulantenan di e Barconan, sin cu tin mester.
Claramente esey ta motibo cu UPA ta haci peticion na Astec y tambe Gobierno, pa laga e barconan aki pa cierto temporada, djis yega eynan so y bay, y esey ta algo cu a yega di socede caba tempo cu Containerhaven tabata na Playa.  UPA ta opina cu kizas e Director no tin suficiente experiencia pa atende un situacion asina.
E crisis di Coronavirus tambe tin trahadornan di Waf di Barcadera preocupa.  Enberdad nan a haya Hand Sanitizer, Mascara, y un handschoen di latex.  Pero e no ta yuda, mirando e hecho cu e trahadornan tin contacto cu e tripulantenan di barco.
Sindicato UPA ya a papia cu gobierno riba e situacion aki pa intermedia pasobra gerencia no ta tumando e puntonan na serio cu UPA a trece pa proteha su miembronan na serio.  UPA ta adverti cu si acaso gerencia no ta bin cu cambionan mas pronto posibel, no ta keda e trahadornan nada otro pa tuma accion y cu tur consecuencia pa servicio pa e barco y e carga di container na Aruba.
</doc>
<doc docid='diario_235' lang='pap' type='mono' source='http://www.diario.aw/2020/03/cloro-ta-pone-coronavirus-bira-inactivo-den-pool/' term='Coronavirus'>
Coronavirus:
*No tin mucho informacion ainda riba landamento den laman
ORANJESTAD (AAN): Door di e Coronavirus, un di e maneranan con hendenan por sikiera pasa un rato ameno ta bay landa.
Na Aruba nos tin un di e lamannan mas dushi na mundo pa landa aden y pesey varios hende ta bay beach den e dianan aki.
Esaki mientras cu ainda pero ainda tin varios pregunta rond di Coronavirus.
Te ainda expertonan no a duna mucho informacion riba si e contagio por tuma lugar facilmente den awa di laman of no.
Di otro banda, expertonan mundial a bisa si cu landamento den pool ta bastante safe, mirando cu e cloro den e awa ta haci e Coronavirus bira inactivo.
World Health Organization (WHO) ta bisa si cu e cantidad di cloro den e awa mester ta por lo menos   15mg.min/liter.
Nan ta conseha si pa tur hende tene nan mes mas posibel si na distanciamento social y pa dal un baño prome cu bo drenta den pool y despues cu bo sali for di pool.
Pa loke ta landamento den laman, ainda expertonan no a bin cu ningun recomendacion oficial pa mustra si e virus ta menos activo den awa salo of no.
Locual ta wordo recomenda manera tur caminda ta pa no bay cu gruponan grandi na e beachnan, pa evita mas posibel e chens di contagio.
</doc>
<doc docid='diario_236' lang='pap' type='mono' source='http://www.diario.aw/2020/03/coronavirus-por-ta-un-les-importante-di-higiena-pa-nos-tur/' term='Coronavirus'>
ORANJESTAD(AAN): Awor cu door di e Coronavirus tin un crisis grandi rond mundo y na Aruba tambe pues,  tur dia corectamente hende ta wordo bombardia cu e consehonan di higiena, cu ta inclui laba man bon y frecuentemente.
Mescos cu na mayoria parti di mundo obviamente e habitantenan di Aruba muy probablemente ta teniendo nan mes na esaki mas posibel, usando habon y tur tipo di hand sanitizer.
Tur hende ta purbando di evita di wordo contamina cu e virus aki na e manera aki.
Tin hende cu prome cu henter e crisis aki di corona caba tabata tin un bon comportacion di higiena, esta cu nan ta laba man debidamente, ta tira papel afo mesora despues di supla nanishi etc.
E hendenan aki ta di opinion cu awor cu e Coronavirus a pone asina tanto hende tuma medidanan extremo di higiena, quizas den futuro despues cu e crisis aki pasa, nan lo sigui biba na un manera mas higienico.
Esaki lo yuda preveni mas cu antes plamamento di otro enfermedadnan serio y tambe enfermedadnan manera e griep comun, cu pa cierto hendenan cu enfermedadnan cronico tambe por ta fatal.
Coronavirus asina por ta un les importante di higiena pa nos tur.
</doc>
<doc docid='diario_237' lang='pap' type='mono' source='http://www.diario.aw/2020/03/durante-weekend-aruba-no-a-conoce-ningun-caso-nobo-di-coronavirus/' term='Coronavirus'>
Cifra tabata 8 diadomingo merdia
ORANJESTAD (AAN):   Durante e conferencia di prensa di Gobierno diadomingo atardi, Jurette Croes di Departamento di Salud Publico a informa cu den weekend e casonan di Coronavirus no a conoce un aumento.
El a indica cu te cu merdia tabata tin 8 caso positivo, 189 caso negativo y 197 persona a wordo getest.
E proceso di ‘contact tracing’ ta tumando lugar pa loke ta e 3 personanan cu a sali positivo diasabra.
Croes a haci un yamado na comunidad pa por fabor no yama e number 280-0101 pa puntra kende ta e personanan cu e test positivo. “Como departamento profesional cu ta traha den cuido medico ta di gran importancia pa nos respeta e privacidad di e pashent y nos ta cumpli cu esaki”.
Ora di yama pa puntra ken ta e personanan ta strobando tambe e liña pa un persona cu ta yamando y cu en berdad tin mester di yudanza, a remarca.
ORARIO NOBO CALL CENTER
El a laga cu a evalua e Call Center y a dicidi di limita e yamadanan anochi. A dicidi di adapta e orario di e Call Center di 7 am pa 11 pm. Di e manera aki, despues di 11 pm, e personal por descansa pa e siguiente dia y nan por ta mas productivo.
CUESTIONARIO
Esnan cu tin sintoma y no ta logra haya contacto cu 280-0101 por bishita e website www.arubacovid19.org. Eynan tin un cuestionario cu por yena. Esaki ta solamente pa personanan cu por tin sintoma.
Ora di yena e cuestionario lo haya un contesta indicando si ta trata di un caso di risico of no y ta haya instruccionnan.
CUIDO MEDICO
E personanan cu ta duna cuido medico, si ta traha trabao di warda, entre 9 pm of 6 am, den e dianan aki di toque de queda, mester tin un badge pa identifica bo mes. Si no tin esaki mester tuma contacto cu Edgar Diaz na Departamento di Salud Publico pa medio di e email [email protected], Jurette Croes a informa.
</doc>
<doc docid='diario_238' lang='pap' type='mono' source='http://www.diario.aw/2020/03/capacidad-di-cama-na-aruba-ta-limita-pesey-mester-tuma-e-crisis-di-coronavirus-na-serio/' term='Coronavirus'>
Minister di Salud Dangui Oduber:
ORANJESTAD (AAN): Hospital a laga sa cu tin 30 cama y tambe algun cama di ICU disponibel, pero kico lo pasa si e cantidad di hendenan cu Coronavirus na Aruba surpasa e cantidad aki?. Kico ta e plan di Minister di Salud Dangui Oduber  pa atende cu e cantidad di pashent?.
Relaciona cu e pregunta aki cu DIARIO a haci e mandatario, el a splica cu pesey ta hopi importante pa comunidad sigui instruccionnan di Gobierno y di e instancianan concerni.
Mester tuma e situacion na serio.”Tin cu actua manera bo mes ta un victima y un pashent cu a test positivo di Coronavirus pa evita cu e virus aki ta sigui plama bao nos comunidad”, e minister a remarca.
El a sigui bisa cu Aruba tin capacidad pa suficiente hende cu ta pensa cu por atende, pero logicamente no por anticipa cuanto pashent realmente lo bay tin mester di cuido cu ta wordo afecta door di Coronavirus.
A indica cu tur e decisionnan cu gobierno a tuma ta dirigi riba e echo pa no sali for di cas y pa keda na bo cas, no move den hopi hende. No bay supermercado si no ta necesario. “Tene bo mes na e toque de queda cu gobierno a anuncia. Evita di bishita famianan. Evita di bay lama”.
Oduber a señala cu obviamente tur pais chikito manera Aruba, Corsow, Bonaire, Sint Maarten y den Caribe, tur tin un capacidad. Por ehempel, na Italia cu ta un di e paisnan cu tin e mihor cuido medico na mundo kico nan ta enfrentando?
Pesey ta pidi comunidad pa tuma e mensahenan aki na serio pa hunto evita cu mas hende ta wordo contagia cu Coronavirus.
Kico lo pasa si esey sosode mirando cu Aruba tin un capacidad limita? Esey lo nifica cu Aruba lo tin un problema hopi serio pasobra tin un acuerdo caba cu Gobierno mericano unda nan lo coopera pa Aruba manda su pashentnan pa Miami, pero pashentnan cu no ta afecta cu Coronavirus, Oduber a subraya.
Pesey ta asina importante pa comunidad tuma bon nota di cada anuncio di gobierno y cada informacion cu ta wordo duna di parti di Departamento di Salud Publico pa hunto por logra contene e virus aki. “Ta un esfuerzo en conhunto esaki ta”, a expresa.
</doc>
<doc docid='diario_239' lang='pap' type='mono' source='http://www.diario.aw/2020/03/ainda-gobierno-no-a-impone-boet-pa-incumplimento-di-medidanan-relaciona-cu-coronavirus/' term='Coronavirus'>
Pero si comunidad no cumpli lo por bay over na medidanan extremo
ORANJESTAD (AAN): Na Aruba te cu awor no a yega asina leu di cuminsa parti multa pa esnan cu no ta cumpli cu e medidanan cu Gobierno ta implementa pa e evita e contagio cu Coronavirus.
Jurette Croes di Departamento di Salud (DVG) a laga sa cu te na e momentonan aki Gobierno di Aruba ta purba di no yega den e extremo aki. Locual ta purbando di haci ta duna informacion y concientiza e comunidad di e indole y gravedad di e malesa aki.
Kier keda positivo cu e comunidad ta compronde esaki y cu comunidad lo traha hunto pa nos tin cu yega na e extremo aki.
Croes a remarca cu tur anochi ta evalua e situacion y a base di e situacion na Aruba lo por bay over na extremo si comunidad no ta yuda den e proceso aki.
</doc>
<doc docid='diario_240' lang='pap' type='mono' source='http://www.diario.aw/2020/03/azv-a-anuncia-nan-maneho-rond-di-e-situacion-di-coronavirus/' term='Coronavirus'>
ORANJESTAD  (AAN): Esaki ta un update tocante e situacion di Coronavirus na Aruba y e consecuencia pa e servicio di AZV pa su aseguradonan.
Pashentnan na Colombia
For di siman pasa caba, AZV ta haci esfuerso pa trece bek e pashentnan cu a bay exterior pa tratamento medico y ta cla  pa regresa Aruba.
Den weekend un cantidad di pashent y acompanante a bin bek. Door cu Avianca a stop di bula pa Aruba e situacion a bira mas complica, pero AZV ta sigui haci tur posibel pa trece e personanan cu no tin nodo mas di haya tratamento medico bek na Aruba. AZV tin contact cu e personanan ey y e departamento internacional di e clinicanan.
Pashentnan cu ta bezig cu un tratamento por keda na Colombia y nan tratamento ta sigui normal.
Asegurado cu mester di tratamento den exterior
Door cu e frontera cu Colombia a cera no ta posibel pa manda pashent nobo Colombia sin mas. AZV ta bezig hunto cu Gobierno di Aruba pa bin na un palabracion cu e Gobierno di Colombia pa haya acuerdo pa manda nos aseguradonan cu tin mester di cuido medico urgente y cu no tin Corona virus por drenta Colombia.
Personanan cu mester di un tipo di tratamento den exterior cu no ta urgente (levensbedreigend) lo tin cu warda por lo pronto.
Banda di e esfuerso pa manda pashent Colombia AZV ta bezig cu un plan di back-up cu University of Miami. Den caso cu lo ta necesario, AZV lo por manda pashent Merca pa tratamento.
Bay dokter di cas
Si bo mester di cuido di dokter di cas, por fabor tuma contact cu’ne via telefon y sigui e recomendacionnan cu bo ta haya di e oficina di dokter di cas. No  bay personalmente na dokter si e no ta absolutamente necesario pa asina baha e chens di bin den contacto cu un persona cu tin e virus.
Dokter ta yuda pashentnan cu ta urgente y si tin algo cu por warda lo pidi pa warda of lo duna otro solucion.
Pa tur dunadornan di cuido, incluso specialistanan medico, ta conta basicamente mesun aviso, dus yama prome y sigui instuccionnan di dokter.
Servicio na AZV
Pa evita cu e virus sigui plama mayoria di personal di AZV ta trahando for di cas. AZV ta duna servicio via telefon y email. Si tin cualkier pregunta por fabor yama na 527 9900 / 527 9972 / 527 9996 of manda un email pa [email protected]
Check nan website www.azv.aw pa instuccionnan con pa haci pa prolonga polisa, inscripcion di baby etc etc (scroll pa Noticianan Ultimo riba e frontpage)
Tips
Keda pendiente pa e updatenan oficial di Gobierno y sigui e recomendacionnan di DVG, bo dokter y profesionalnan den salud.
Keda cas, cuida bo famia y amigonan cu ta den e grupo di riesgo y laba bo man frecuentemente.
Por fabor tene comprension pa otro den e momentonan fastioso cu nos ta pasando aden.
Gradicimento
AZV kier gradici TUR dunador di cuido cu ta yudando den e situacion aki.
</doc>
<doc docid='diario_241' lang='pap' type='mono' source='http://www.diario.aw/2020/03/pa-yuda-stop-brote-di-coronavirus-awor-gobierno-haci-conferencia-di-prensa-na-forma-digital/' term='Coronavirus'>
ORANJESTAD (AAN): Diadomingo 15 di maart anochi, Prome Minister Evelyn Wever-Croes, den nomber di Gobierno di Aruba a anuncia varios pasonan cu Gobierno di Aruba a tuma y mester tuma ainda pa loke ta trata e Virus Corona.
Como parti di e solucion pa stop di plama e virus rond, mundialmente a cuminsa practica ‘Social Distancing’, Distanciamento Social. Prome Minister a anuncia cu Aruba mester awo tuma e mesun pasonan aki pa asina evita pa e virus plama.
Despues di e anuncio aki, Gobierno di Aruba tambe ta sigui e conseho mundial y ta adapta conferencia di prensa di Gobierno di Aruba desde dialuna 16 di Maart 2020 y practica distanciamento social. Nos lo ta Live via Pagina di Facebook di Gabinete Wever-Croes y miembronan di prensa por haci nan preguntanan via Whatsapp na e number di contacto.
DVG tabata encarga pa duna update y informacion tocante Corona Virus. Señora Jurette Croes, Communicatie adviseur di DVG y MIiembro di Crisis Team y señora Tirzlyn Kolfin WH Seccion Cuido di nos grandinan a elabora riba ultimo desaroyonan di Corona Virus. E enfasis tabata ta e cuido di nos grandinan en general.
Cu e cambio aki ta evita cu prensa bin den grupo bou di un solo dak. No tin uzo di microfone cu ta worde pasa rond y tampoco tin e sacodi di man cu tur hende na Aruba ya ta costumbra di dje. Asina aki, hunto nos ta contribui na ‘Stop di Plam’e’!
</doc>
<doc docid='diario_242' lang='pap' type='mono' source='http://www.diario.aw/2020/03/super-food-plaza-a-implementa-medidanan-pa-preveni-coronavirus-2/' term='Coronavirus'>
* 60 Plussers tin prioridad pa haci compras entre 7:30 am y 8:30 am
ORANJESTAD (AAN): Gerencia di Super Food Plaza kier a informa nan clientenan y henter pueblo di Aruba, cu nan tin medidanan tuma pa yuda preveni cu coronavirus ta plama, entre otro desinfecta garoshi y macuto di compra, hand-sanitizers na varios lugar den tienda, instrui empleadonan pa laba man constantemente y desinfecta nan lugar di trabou, pidi clientenan pa tene distancia, laga 60 plussers y hendenan cu immuun systeem zwak so shop entre 7:30-8:30 am y pa no bin cu famia of mucha bin shop pero bin bo so.
Tambe entrante diahuebs Jack’s Cafe ta sirbi solamente take-away. Den caso di urgencia nan ta hasta deliver na clientenan cu no por bay te na e supermercado.
Gerencia di Super Food Plaza Aruba ta conciente cu den tempo dificil asina, ta importante pa nos tur purba haci di nos parti y zorg pa hunto como comunidad nos surpasa e reto aki. E ta tuma cooperacion di nos tur.
</doc>
<doc docid='diario_243' lang='pap' type='mono' source='http://www.diario.aw/2020/03/hospital-a-instala-un-pre-triage-pafo-di-spoedeisende-hulp-pa-atende-cu-posibel-pashentnan-cu-coronavirus/' term='Coronavirus'>
* Tin 16 mashin pa hala rosea y mas di 30 cama disponibel
ORANJESTAD (AAN): Pashent number 1, manera ta wordo referi na e caso di e consultant mericano cu tabata e prome persona na Aruba infecta cu Coronavirus ta recuperando satisfactoriamente. E no tin sintomanan mas y su di dos test di Coronavirus a sali negativo. Pesey e pashent a sali di su isolacion y a bay Merca.
MASHIN PA HALA ROSEA
Dr. Roodenburg, Infectioloog na Hospital Dr. Horacio Oduber y miembro di e Crisis Team di Coronavirus a duna di conoce cu Hospital normalmente tin 5 te cu 7 mashin pa hala rosea. A indica cu e ekipo di ICU a haci su trabao y aworaki tin capacidad pa 12 te cu 16 pashent di coronavirus pa pone na e mashin di hala rosea.
Aparte di esey HOH tin lugar pa e pashentnan regular, a splica.
TENT PAFO
Na e Departamento di Emergencia (spoedeisende hulp) a pone un tent pafo pa por distingui e pashent cu tin riesgo di Coronavirus di otro pashent y pa evita contagio den Hospital.
Pesey tur e pashent cu kier bay emergencia of  huisartsenpost nan mester bay na e tent y eynan ta bay dicidi kico ta bay haci cu e pashent. Si e por bay cas, si e mester bay emergencia pa wordo evalua of si e mester ingresa hospital, Dr. Roodenburg a remarca.
Hospital tin docter y enfermero na e tent y aparte di e tipo di emergencia cu ta traha pafo tin nan paña di proteccion. E tent ta habri 24/7 (24 ora pa dia).
Dr. Roodenburg a laga sa cu aworaki nan ta bezig pa finalisa e proceso cu tur e docter y enfermeronan.
</doc>
<doc docid='diario_244' lang='pap' type='mono' source='http://www.diario.aw/2020/03/di-5-caso-di-coronavirus-confirma-na-aruba/' term='Coronavirus'>
*Consultant mericano a bay Merca bek
ORANJESTAD (AAN):  E update cu Gobierno di Aruba di diahuebs mainta relaciona cu e situacion di Coronavirus ta mustra cu te na e momentonan aki tin un persona mas cu a resulta di ta un caso positivo.
Jurette Croes di Departamento di Salubridad Publico (DVG) a duna di conoce cu actualmente na Aruba tin 5 caso registra, pero un di e casonan aki, cual ta e pashent number un, e consultant mericano di 65 aña, esaki a bay Merca diaranzon.
Den e caso aki, e famia a manda busk’e cu Air Ambulance mirando cu ningun aerolinea kier a transporte.
E mericano, segun protocol, no tabata presenta ningun sintoma mas, pesey e por a bay Merca be. E ta recuperando.
CIFRANAN
Kiermen cu actualmente na Aruba tin 4 persona cu Coronavirus. Banda di esaki Croes a laga sa cu tin 61 caso negativo, 70 persona cu a wordo gestest y 127 den cuarentena na cas.
MEDIDANAN
Jurette Croes a haci referencia na tur e medidanan cu Gobierno a tuma diaranzon y cual ta cu tur establecimento mester sera 8:00 PM entrante diahuebs 19 di Maart. Prome tabata tin orario di ciere di 10:00 PM y awor a cambia esaki pa 8:00 PM. Esaki ta conta pa Aruba completo, a remarca. Pa tur bar y tur restaurant.
Mester evita aglomeracion di hende. Tin excepcion pa: botica na warda, restaurant solamente via drive true y delivery, nan por sera 10:00 PM.
Pompnan di gasoline por keda habri te cu 10:00 PM sirbiendo via di bentana. Gobierno ta urgi tur ciudadano pa tene bon cuenta e cambio aki y pa cumpli cu e reglanan pa asina yuda contene e virus pa e no plama.
Gobierno di Aruba tambe a anuncia cu entrante 19 di Maart tur Casino, teatro di pelicula, gym tin cu sera. Actividadnan deportivo den grupo tin cu stop di tuma lugar. Tur e actividadnan ta causa aglomeracion di hende y contacto entre hende, cual ta e fuente cu ta plama e virus.
Tur e medidanan aki ta vigente te cu 31 di Maart, e representante di DVG a indica.
</doc>
<doc docid='diario_245' lang='pap' type='mono' source='http://www.diario.aw/2020/03/super-food-plaza-a-implementa-medidanan-pa-preveni-coronavirus/' term='Coronavirus'>
* 60 Plussers tin prioridad pa haci compras entre 7:30 am y 8:30 am
ORANJESTAD (AAN): Gerencia di Super Food Plaza kier a informa nan clientenan y henter pueblo di Aruba, cu nan tin medidanan tuma pa yuda preveni cu coronavirus ta plama, entre otro desinfecta garoshi y macuto di compra, hand-sanitizers na varios lugar den tienda, instrui empleadonan pa laba man constantemente y desinfecta nan lugar di trabou, pidi clientenan pa tene distancia, laga 60 plussers y hendenan cu immuun systeem zwak so shop entre 7:30-8:30 am y pa no bin cu famia of mucha bin shop pero bin bo so.
Tambe entrante diahuebs Jack’s Cafe ta sirbi solamente take-away. Den caso di urgencia nan ta hasta deliver na clientenan cu no por bay te na e supermercado.
Gerencia di Super Food Plaza Aruba ta conciente cu den tempo dificil asina, ta importante pa nos tur purba haci di nos parti y zorg pa hunto como comunidad nos surpasa e reto aki. E ta tuma cooperacion di nos tur.
</doc>
<doc docid='diario_246' lang='pap' type='mono' source='http://www.diario.aw/2020/03/minister-bruins-a-cay-den-otro-durante-di-debate-riba-coronavirus/' term='Coronavirus'>
HULANDA:  E debate den Tweede Kamer Diaranzon riba e maneho pa atende cu Coronavirus, a wordo suspendi.
Esaki despues cu minister di Cuido Medico Bruno Bruins diripiente a bira malo y a sak den otro.
El a wordo yuda y saca for di sala di Tweede Kamer.
Presidente di Parlamento  Khadija Arib mesora a suspende e reunion te mas laat, despues di palabra esaki cu e lidernan di fraccion.
Apesar di e medidanan nobo estricto manera ciere di scolnan y horeca, e yamada pa hende traha na cas y e peticion pa hende tene distancia di otro, algun partido politico ta haya cu e gabinete Hulandes mester scoge pa un ‘lockdown’ total.
Un di e temanan di e debate ta bay ta tambe riba e pakete di sosten pa companianan y empresarionan chikito cu ta cay den problema door di e Coronavirus.
</doc>
<doc docid='diario_247' lang='pap' type='mono' source='http://www.diario.aw/2020/03/prome-pashent-afecta-pa-coronavirus-a-fayece-na-corsow/' term='Coronavirus'>
WILLEMSTAD: Diaranzon mainta durante un conferencia di prensa na Corsow, a keda anuncia cu e prome pashent afecta pa Coronavirus a fayece.
Asina Prome Minister di Corsow, Eugene Rhuggenaath a duna di conoce. DIARIO a haya sa cu ta trata di un homber di 68 aña  procedente di Noord Brabant, Hulanda cu tabata na Corsow cu vakantie.
Segun informacion, e condicion di salud di e pashent a deteriora dialuna y mesun dia el a wordo ingresa Curazao Medical Center (CMC) den e unidad di cuidonan intensivo.
Diaranzon prome cu merdia, el a drenta den un crisis unda lo a aplica CPR na e pashent, pero e esfuerzonan tabata en vano y el a fayece. Ta trata di e prome pashent cu mester a wordo hospitaliza.
Te cu diaranzon, Corsow tabata tin 3 caso. Esaki tabata un di nan. E casa di e fayecido tambe ta un di e casonan positivo y aworaki e ta den cuarentena.
</doc>
<doc docid='diario_248' lang='pap' type='mono' source='http://www.diario.aw/2020/03/na-tur-cas-por-traha-un-plan-pa-yuda-e-grandinan-y-evita-contagio-di-coronavirus/' term='Coronavirus'>
Tirzlyn Kolfin, WH Seccion Cuido di Nos Grandinan
ORANJESTAD (AAN):  Un maneho nobo a drenta na vigor pa loke ta e Cuido di e grandinan.
Tirzlyn Kolfin, WH Seccion Cuido di Nos Grandinan, den conferencia di prensa diamars mainta a subraya cu Gobierno a implementa un medida pa percura pa e seguridad y salud di esnan mas vulnerabel.
Pesey a dicidi di stop e bishitanan na e casnan di cuido pa proteha e grandinan. Kolfin a indica cu a tuma medidanan di antemano y ta traha pa evita pa e grandinan por wordo infecta cu Coronavirus.
E medida aki lo yuda preveni contagionan. Pero ta keda importante pa laba man vooral pa e grandinan, a agrega.
Ta ideal pa traha un plan como famia con ta yuda e grandinan. Haci mas cosnan cu por pa nan.
Haci tur cos cu por pa preveni y evita cu e grandinan no ta esnan cu ta bay haya e malesa, Tirzlyn Kolfin a remarca.
</doc>
<doc docid='diario_249' lang='pap' type='mono' source='http://www.diario.aw/2020/03/personanan-cu-sintomanan-di-coronavirus-ta-esnan-cu-mester-uza-mondmask/' term='Coronavirus'>
Uzo di mondmask ta duna un seguridad falso
ORANJESTAD (AAN):  Segun Jurette Croes di Departamento di Salud y Miembro di e Crisis Team pa loke ta e situacion di Coronavirus, tin control tumando lugar na airport.
Aworaki tur pasahero cu ta bin di paisnan cu no tin restriccion tur ta wordo controla.
Banda di esaki el a bisa cu e trahadornan di WEB NV tur ta den cuarentena y e resto di personanan cu tabata den contacto cu e personanan infecta tur tambe ta den cuarentena.
Croes a laga sa cu tin un aumento hopi drastico den e yamadanan na e hotline (280-0101).  Pesey kier pidi comprension pa cu esaki ya cu ta hayando hopi yamada,
Si yama y no ta haya un contesta por yama tambe docter di cas of keda purba yama un biaha mas na e hotline, a subraya.
Uzo di mask y handschoen
Jurette Croes a mustra tambe ariba e uzo di mondmask y handschoen. El a señala e pakico no ta recomenda pa uza mondmask.
For di fuentenan fidedigno internacional, si abo ta un persona sano, e mondmask no ta proteha bo pasobra e virus ta drenta atraves di nanishi, wowo y boca. Si bo ta cana cu e mondmask henter dia bisti y bo ta sinti bo safe di e manera aki y bo ta bay come sin laba bo man of bo ta bay grawata bo nanishi of bo wowo sin laba bo man, apesar cu bo a cana cu bo mondmask henter dia bo ta bay haya e virus tog, Croes a manifesta.
E mondmask ta duna un seguridad falso y no ta yuda en realidad.  Pesey ta asina importante pa laba man concientemente y no automatiza.
Pa loke ta handschoen tambe ta duna un sentido di proteccion. Pero ta cana y ta mishi tur caminda. “Bo ta pensa bo man ta safe. Pero en realidad si e handschoen mishi otro partinan di bo curpa, entre otro bo wowo cu nanishi y hopi biaha bo ta mishi cu nan bo ta bay haya e virus di tur manera”.
E representante di DVG a haci un yamado na comunidad pa sigui e consehonan di si bo ta malo y tin e sintomanan pa keda na cas. E personanan aki cu ta malo y tin e sintomanan mester uza e mask. Nan ta esunnan cu tin cu evita di plama e virus.
E virus ta plama na momento cu bo ta tosa of nister. Ora di uza e mask ta stop e transmision, a subraya.
El a reitera cu mester evita bay reunionnan. Mester bebe awa, come fruta y berdura y descansa algo cu ta hopi importante.
</doc>
<doc docid='diario_250' lang='pap' type='mono' source='http://www.diario.aw/2020/03/tin-6-caso-sospechoso-di-coronavirus-cu-ta-pasando-den-proceso-di-test/' term='Coronavirus'>
Jurette Croes di DVG: 19 caso getest a resulta negativo
ORANJESTAD  (AAN):   Dialuna mainta tabata tin un conferencia di prensa pa asina duna un update relaciona cu Coronavirus.
Jurette Croes, Communicatie Adviseur di DVG y miembro di Crisis Team a laga cu te cu dialuna solamente tin 2 caso positivo (ya caba conoci). Tin 19 caso cu despues di a haci test a resulta negativo y banda di esey tin 6 caso sospechoso cu ta wardando resultado.
Relaciona cu esaki, diamars lo tin un update relaciona cu e resultado.
Croes a enfatiza cu e lucha contra Coronavirus ta algo di henter comunidad. Tur hende mester pone di nan banda pa combati e virus aki.
El a recorda cu e sintomanan di Coronavirus ta keintura halto, tosamento y problema pa hala rosea. Si un persona ta sinti sintoma y a caba di viaha of tabata tin contacto cu personanan cu por tabata tin Coronavirus por yama na e call center na 280-0101 of nan docter di cas.
Procedura
Tin un criteria pa atende cu e casonan sospechoso y esaki ta relata na e procedura di Centro di Diagnostico. E personanan cu ta sinti malo of cu ta malo mester keda cas.
Pa preveni mester keda laba man constantemente y evita lugarnan publico. Evita mishi cu wowo, nanishi of boca. Alimenta bo mes bon. Bebe hopi awa y percura pa hisa bo immune system, Jurette Croes a remarca.
Esnan cu ta presenta algun sintoma por yama na e Call Center: 280-0101. Tur hende por yama, local como turista. Door cu tin un estado di crisis mundial nacional no mester tin miendo di yama. No ta haci distincion ningun tipo, el a indica.
Esnan vulnerabel
E representante di DVG a enfatiza cu esnan cu tin malesanan cronico ta vulnerabel. Pesey e personanan aki mester percura pa keda cas y sali menos posibel. Evita contacto social.
Si nan ta sinti malo por yama nan docter di cas. Corda bebe tur remedi cu nan a haya prescribi door di nan doctor y tambe por yama nan botica pa wak ki areglo tin pa loke ta nan remedinan.
Residentenan den exterior
Pa loke ta esnan cu ta den exterior y cu ta bin bek Aruba nan no mester bay cuarentena.
Esnan cu ta bin di afo cu sintoma lo wordo hala un banda y haci un screening cu pregunta. Lo haci test y sigui e proceduranan stipula.
E personanan cu sali bay lugarnan publico, un peticion ta bay na nan pa evita contacto social pa asina evita propaga e malesa.
Jurette Croes a bisa cu comunidad mester compronde e gravedad di e pandemia aki. Si  no por comprende e importancia di tuma e medidanan necesario, a splica, e ora lo tuma medidanan mas drastico. Tur cos ta depende di e comportacion den comunidad.
Te cu awor, no tin ningun medida pa cera barnan of lugarnan publico. Pero si cos bay for di man, Gobierno por bay over na cera nan. El a reitera cu tur cos ta depende di e comportacion. Mester tin menos contacto social posibel.
</doc>
<doc docid='diario_251' lang='pap' type='mono' source='http://www.diario.aw/2020/03/tur-medida-pa-contene-coronavirus-na-web-nv-ta-tumando-lugar/' term='Coronavirus'>
Richard Frank di WEB Aruba NV
* Tin 13 persona den cuarentena y ta urgi nan pa keda na cas
ORANJESTAD (AAN):  Na WEB NV tabata tin un conferencia di prensa Diasabra mainta relaciona cu e casonan di Coronavirus.
Richard Frank, Sector Manager di Produccion na WEB NV a laga sa cu dialuna ultimo, un consultant cu a bin di afo a bin pa duna WEB NV un servicio pa e sector di Customer Service (parti electronico y mecanico) y a resulta cu e persona aki ta contagia cu Coronavirus.
E persona aki a traha na comienso di siman pasa na WEB NV. Tin tur persona cu tabata tin contacto directo y cu a traha hunto cune desde e dia cu el a yega Aruba, a bisa.
Aworaki e personanan aki ta na cas bao cuarentena. Frank a laga sa cu tur medida pa contene e situacion aki na WEB NV ta tumando lugar. Tur e oficinanan unda e consultant tabata traha a wordo desinfecta. E plan di contingencia ta canando desde e fin di siman aki caba, a remarca.
CASO DI CONSULTANT
Banda di esaki, Directora di e Departamento di Malesanan Contagioso, Sharline Koolman, a menciona cu 12 di Maart nan a wordo informa cu tabata tin un meneer cu tabata bishitando Aruba cu tabata na Egipto durante Februari pa un vakantie y cu el a bay bek Merca.
Di Merca, el a bin Aruba pa traha y brinda su experticio na WEB NV. Su casa, a haya sa cu e grupo cu a viaha hunto, un a keda infecta y pesey el a yama y a cumpli cu su deber di informa Aruba cu e tabata na altura di esaki, Koolman a duna di conoce.
Asina e trabaonan a cuminsa mesora y a bay cerca e meneer pa wak si berdaderamente e tabata tin sintomanan locual tabata e caso. E ora a dicidi pa test e persona aki. El a wordo poni den isolacion.
Den 24 ora a haya e resultado di e test for di Laboratorio cual tabata positivo. DBZ a comunica esaki na Gobierno y asina e noticia a bira conoci. Manera a wordo anuncia ta trata di dos caso y e meneer aki ta un di nan.
Sharline Koolman a agrega cu mesora a tuma contacto cu WEB NV y cuminsa traha ariba e lista di e personanan cu tabata tin contacto directo.
CASONAN SOSPECHOSO MESTER KEDA CAS
Directie Volksgezondheid a haya e lista di un 13 persona (caso sospechoso) y a yama e contactonan aki y a instrui nan. Pesey ta haci un apelacion na e personanan aki pa cumpli cu e instruccionnan cu nan a ricibi di Departamento di Salud Publico.
Si nan a wordo pidi pa keda cas den cuarentena (keda cas y limita contacto cu hende) y aunke no tin sintoma ainda, esey no ta un motibo pa bay cana rond, no bay den publico, no bay haci compras, e directivo di DVG a remarca.
A bisa cu por tuma otro medidanan mas drastico, pero ta kere cu Aruba ta un pais hopi civiliza y pesey no ta kere cu mester bay den un direccion asina drastico. “Si bo a wordo pidi pa keda bo cas, sigui e instruccionnan aki. Si bo tin mester di mas informacion bo por yama e number di contacto cu a wordo brinda na e momento cu bo a wordo acerca. Bo por yama bek pa haci mas pregunta (…) Tambe bo por yama e call center 280-0101, si acaso bo kier mas informacion si bo ta den cuarentena”.
Un persona mester por tin sintomanan pa e ora bay over na haci un test di Coronavirus, Sharline Koolman a subraya.
</doc>
<doc docid='diario_252' lang='pap' type='mono' source='http://www.diario.aw/2020/03/ora-cu-consultant-positivo-na-coronavirus-no-presenta-sintoma-mas-24-ora-despues-e-por-bay-merca-bek/' term='Coronavirus'>
Directora di DBZ
ORANJESTAD (AAN):  Sharline Koolman, Hefe di Departamento di Malesanan Contagioso a indica cu esnan cu tabata tin contacto cu e personanan cu a resulta positivo di Coronavirus, aunke nan no tin sintoma, nan mester keda cas.
El a splica cu  den e caso di e consultant mericano, nan ta kere cu ora cu el a yega Aruba, e tabata den su dies dia cu el a haya e virus. E prome dia cu el a sinti malo tabata 28 di februari y dia cu el a yega Aruba ya e tabata tin 10 dia cu supuestamente e tabata malo.
E virus aki, e prome 2 te cu 7 dia ta e tempo cu e ta mas halto den e curpa y por plama esaki mas lihe. E meneer aki den su di 10 dia a yega Aruba y e di 11 dia el a presenta na WEB. “Esey kiermen cu e chens cu e por a plama e Coronavirus, e virus aki ta bira un tiki mas chikito.
Aworaki 2 pa 3 hende ta wordo infecta door di un persona cu ta cargando e virus y cu na e momento ey ta sacando hopi ‘droplet’  cu por pega un otro. Mester compronde cu 90% caba di e personanan cu tabata tin contacto cu un persona positivo y e sintomanan ta hopi leve. Kiermen cu por ta un persona tin’e pero door cu su immune system ta hopi bon y cu no ta den categoria di edad cu ta vulnerabel no lo bira hopi malo, a bisa.
Pero e motibo pakico ta pidi pa keda cas ta pa no bin den contacto cu hendenan cu ta vulnerabel manera hendenan grandi. Si e sintomanan ta hopi leve por pensa cu bo no ta malo, Koolman a splica.
E consultant mericano ta bon di salud. E unico sintoma cu e tabata tin ta un tos seco. Awor, segun e guidelines internacional, ta warda pa e persona aki no tin ningun sintoma mas. Ta warda 24 ora y despues di esey e por bandona Aruba.
</doc>
<doc docid='diario_253' lang='pap' type='mono' source='http://www.diario.aw/2020/03/dip-su-servicio-tambe-lo-wordo-afecta-pa-motibo-di-coronavirus/' term='Coronavirus'>
ORANJESTAD (AAN):En conexion cu e anuncio cu Gobierno di Aruba a anuncia referente e pandemia di Corona virus riba nos isla, DIP kier participa, cu entrante 16 di maart te cu 31 di Maart, lo tin algun cambio pa locual ta trata nan servicio.
Nan balie lo ta cera pa publico di 16 di maart te cu 31 di maart. Si tin cualkier cambio, DIP lo participa esaki na e clientenan.
Clientenan cu ta pendiente pa ricibi nan contrato di erfpacht, mester manda un email na [email protected] cu nan informacion di notaris, pa DIP manda nan documento pa e notaris pa e firmamento tuma lugar.
Tur pago mester wordo haci via di online banking. DIP lo no acepta ningun pago personal entre e fecha anuncia. Riba e recibo, tin tur informacion con e proceso di pago mester tuma lugar.
Cualkier cliente cu tin un peticion of pregunta sumamente importante y no por warda despues di 31 di maart, por manda un email na [email protected]
DIP ta na altura cu e proceso anuncia lo trece algun dificultad pa algun di nan cliente, pero esaki ta un caso cu mundialmente ta afectando hende, y conhuntamente mester combati e pandemia di coronavirus. Kier pidi un disculpa enorme y alabes comprension pa cu e situacion.
</doc>
<doc docid='diario_254' lang='pap' type='mono' source='http://www.diario.aw/2020/03/tin-un-caso-excepcional-na-china-unda-un-persona-a-haya-coronavirus-dos-biaha/' term='Coronavirus'>
Sharline Koolman – Wever di DBZ:
ORANJESTAD  (AAN):  Hefe di Departamento di Malesanan Contagioso (DBZ), Sharline Koolman -Wever a duna di conoce cu Coronavirus ta un virus nobo cu ta desaroya y aworaki ta purbando geneticamente pa saca mas tanto informacion.
El a señala cu tin diferente virus cu a wordo vacuna contra dje y sarampi ta un di nan. Tog tin hende cu no a crea resistencia na dje y e curpa no ta reacciona riba dje.
Esaki ta sosode pasobra no tur hende ta reacciona mescos. Den e caso di Coronavirus ta sosode mescos. Un hende cu a haya Coronavirus y cu ta bolbe haye probablemente su curpa no a crea suficiente anticurpa den dje pa a reacciona y traha su defensa contra e virus, Koolman a indica.
Un persona cu haya e virus un di dos biaha, e por afect’e. Esaki ta aspectonan cu ainda ta wordo investiga.
El a confirma cu ta berdad cu tin un caso asina di un persona cu a haya Coronavirus y cu a recupera y a bolbe hay’e. Esaki a sosode na Wuhan, China y ta un caso excepcional.
Pero te cu awor, un biaha so un persona por haya e virus. Na momento cu no tin sintomanan mas, mester warda 24 ora y despues di esey e pashent ta cla pa bay cas y haci su actividadnan diario, a splica.
</doc>
<doc docid='diario_255' lang='pap' type='mono' source='http://www.diario.aw/2020/03/lo-duna-siguimento-na-tur-esnan-cu-a-haya-contacto-cu-personanan-positivo-pa-coronavirus/' term='Coronavirus'>
Protocol di ‘Contact Tracing’ ta wordo aplica
ORANJESTAD (AAN):  Un persona cu wordo confirma cu Coronavirus tin cu pasa den un proceso di screening medico y isola pa wordo trata, pero tambe ta importante pa menciona cu autoridadnan di salud lo tin cu pone den ehecucion un asina yama “contact tracing’.
Esaki kiermen cu ta bay sinta cu e pashent, ta haci un intake y for di eynan ta saca e informacion di tur e contactonan cu e tabata tin. No solamente hende cu ta traha cune, of esnan cu ta biba den cas cune, pero por ta un bisiña cu el a bishita of un famia.
Tur e personanan aki ta bin ariba e lista y tur lo mester wordo sigui pa wak si un dado momento nan ta presenta sintomanan. Esey ta e unico manera cu por contene e malesa, Sharline Koolman, Hefe di e Departamento di Malesanan Contagioso a indica durante e rueda di prensa diabierna atardi unda a anuncia dos caso di Coronavirus na Aruba.
Koolman a agrega cu un persona por wordo contagia ora cu e persona cu e virus ta nister of tosa y e otro persona tin contacto cu por ehempel su slijm. E ta mishi cu e slijm y ora di mishi su boca, nanishi of wowo, e bacterianan di e virus ta drenta den e curpa. Esey ta e caminda pa e virus plama den su curpa cu e posibilidad di sigui propaga e malesa.
</doc>
<doc docid='diario_256' lang='pap' type='mono' source='http://www.diario.aw/2020/03/klm-a-anuncia-cu-nan-lo-kita-2-000-empleado-pa-crisis-di-coronavirus/' term='Coronavirus'>
Aerolinea Hulandes KLM (grupo Air France-KLM) a anuncia diabierna cu nan lo kita hasta 2.000 puesto di trabao pa enfrenta e impacto di pandemia di coronavirus nobo, entre otro medidanan pa reduci gastonan.
Director General di KLM, Pieter Elbers a bisa cu e compania, cu ta emplea alrededor di 33.000 persona, tambe lo reduci e tempo di trabao di nan empleadonan y lo laga nan Boeing 747 riba tera desde 1 di April.
“Den siguiente lunanan, nos lo reduci entre 1.500 y 2.000 empleo, loke ta nifica no solamente cu den siguiente simannan, sino tambe den siguiente lunanan, nos lo tin menos colega”, Elbers a indica den un mensahe graba y publica den website di e compania aereo.
El a bisa cu e medidanan aki lo afecta specialmente empleadonan cu ta traha part-time, esnan cu ta cerca di edad di pension y esnan cu di tur manera ya ta bay cu pension.
“Nos ta kere cu nos mester tuma e medida aki pa evita un situacion mas grave”, Elbers a agrega.
E compania Hulandes, cu a uni cu Air France na 2004, a predeci un caida den cantidad di vuelo di 20% na Maart y 30% na April ora cu nan a tuma decision pa suspende nan conexionnan cu China y Italia, epicentronan asiatico y europeo di e pandemia.
Luna pasa, e grupo Air France-KLM a estima cu e costo di e pandemia lo ta entre 150 y 200 miyon di euro na April.
“Hopi cos a tuma lugar den ultimo dianan”, Elbers a bisa. E cantidad di persona infecta na mundo a alcanza 140.720 y di morto 5.347 den 124 pais y teritorio.
</doc>
<doc docid='diario_257' lang='pap' type='mono' source='http://www.diario.aw/2020/03/corsow-bonaire-y-aruba-ta-sostene-otro-den-plan-integral-di-scolnan-relaciona-cu-coronavirus/' term='Coronavirus'>
ORANJESTAD (AAN): Diahuebs durante un conferencia di prensa di Gobierno, Minister di Enseñanza Rudy Lampe a toca e tema di Coronavirus y kico e plannan ta pa e scolnan.
“Na prome lugar pueblo di Aruba, no drenta den panico”. Nos ta den un situacion cu nos clima cayente ta na nos fabor den e situacion aki y te aworaki Aruba ta liber di e Coronavirus”, segun Lampe, kende a indica cu mester reconoce si e momento ora cu World Health Organization (WHO) Diaranzon a declara e estado di pandemia na nivel mundial pa loke ta Coronavirus.
Pesey Aruba tambe mester ta den un estado di alerta y mester ta prepara pa cualkier eventualidad.
“Pesey nos ta den contacto tambe cu departamento di enseñanza di Boneiro y Corsow y asina un ta sostene otro y nos ta siña di otro, pa hunto nos enfrenta e retonan aki pa loke ta e tema di enseñanza”.
“Pa nos scolnan mi kier invita tur maestro, tur cabesante di scol y tur mayor pa bishita e website ea.aw y eynan bo ta haya tur informacion tocante e plan integral riba con nos scolnan por handle cu e retro aki di Coronavirus, segun e mandatario.
El a sigui bisa cu eynan por haya informacionnan actualiza, pasobra tur dia tin cambionan.
</doc>
<doc docid='diario_258' lang='pap' type='mono' source='http://www.diario.aw/2020/03/coronavirus-riesgonan-di-hand-sanitizer-traha-na-cas-y-e-formula-aproba-pa-oms/' term='Coronavirus'>
ORANJESTAD (AAN): Pa motibo di expansion di pandemia di coronavirus a surgi hopi informacion falso riba metodonan di prevencion y un di esnan mas difundi y comparti den rednan social tabata e supuesto receta pa traha un hand sanitizer casero.
Sin embargo, specialistanan y Organizacion Mundial di Salud (OMS) no ta recomenda su produccion na cas y a sugeri cu e mihor alternativa ta laba mannan detenidamente cu awa y habon.
Hand sanitizer, e producto desinfectante di uso masal na nivel global, ta den escasez den tienda y boticanan rond di mundo y, cu consecuencia, a conoce un aumento di prijs, e formula pa traha esaki na cas tabata parce ta e solucion ideal. Lamentablemente, prepara esaki ta hopi mas complica di loke ta wordo publica den rednan social, e productonan no ta asina facil pa haya y mester asegura calidad di producto y evita riesgonan pa salud.
“E fabricacion na cas di un hand sanitizer tin hopi riesgo, manera dermatitis y alergianan. Ademas, por tin un cantidad di alcohol suficiente y cu no ta desinfecta mes”, segun docter Claudio Ucchino, director general di Colegio di Farmaceutico y Biokimico di Capital Federal (COFyBCF).
E specialista a pone enfasis cu durante preparacion na cas di productonan farmaceutico “nan no tin elementonan necesario di laboratorio y proporcionnan necesario pa esaki ta efectivo”. E tambe a agrega cu “no a aplica controlnan di calidad y procedencia di materia prima”.
Productonan manera hand sanitizer a conoce un aumento di prijs asina drastico, cu cierto gobiernonan rond mundo a dicidi di fiha prijs pa evita abuso.
Expertonan ta enfatiza cu “nada ta reemplaza labamento di mannan pa 30 y 60 seconde” y cu “hand sanitizer ta pa ora bo ta riba caya”. Habon y awa ta e unico cos cu tur hende mester.
Formula di OMS pa traha 10 liter di hand sanitizer
Si bo ta hopi preocupa y ta kere cu a bo y bo famia mester di hand sanitizer, Organizacion Mundial di Salud ta ofrece dos formula alternativo pa prepara esaki.
E prome, ta rekeri siguiente ingrediente:
Etanol 96% (8333 ml); Peroxido di hidrogeno 3% (417 ml); Glicerol 98% (145 ml); Awa destila esteril of herbi, pero mester ta frieu pa preparacion di e sanitizer.
E di dos ta inclui e siguiente productonan:
Alcohol isopropilico 99,8% (7515 ml); Peroxido di hidrogeno 3% (417 ml); Glicerol 98% (145 ml); Awa destila esteril of herbi, pero mester ta frieu.
Ademas mester tin boter di glas of plastic di 10 liter cu tapa, of boter di plastic di 50 liter of di hero inoxidable di 80 pa 100 liter. E guia completo ta riba website di OMS.
</doc>
<doc docid='diario_259' lang='pap' type='mono' source='http://www.diario.aw/2020/03/gobierno-a-reuni-cu-gremio-comercial-relaciona-cu-retonan-di-coronavirus-pa-aruba/' term='Coronavirus'>
Otro siman lo bolbe reuni
ORANJESTAD (AAN):  Diahuebs mainta Minister President Wever-Croes y Minister di Finansa y Economia Maduro a reuni cu gremio comercial pa asina splica con Gobierno ta preparando pa e posibel impacto economico y financiero cu coronavirus por tin pa Pais Aruba.
Durante e reunion Minister President a splica riba e trabaonan cu ta wordo haci pa ‘Fast Track’ algun proyecto pa asina por yuda nan start mas liher na beneficio di economia di Aruba.
Minister di Finansa a splica di e trabounan cu Gobierno ta haciendo pa calcula e impacto economico y financiero cu coronavirus por trece cune pa Aruba.
E mandario a splica cu ‘as we speak’ Gobierno ta trahando riba escenarionan hunto cu ATA. A splica tambe riba e necesidad pa Aruba por conta cu un presupuesto pa 2020 y a indica cu ta evalua pa haci cambionan den e reforma fiscal fase 2 pa asina por tene debido cuenta cu e impacto cu coronavirus lo por tin pa comercio na Aruba.
Minister Maduro a splica cu Aruba tin retonan financiero pa cual ta bou supervision y tambe evaluacion di ratingbureaus. E siman aki mes e mandatario tabata den contacto cu Fitch y Standard and Poor’s kendenan kier sa, entre otro, con Aruba ta preparando pa e impacto di coronavirus riba nos finanzas y economia y kico ta wordo haci pa mitiga e impacto.
Gremio comercial di su parti a trece nan preocupacionnan dilanti pa locual ta e impacto di e reforma fiscal fase 2 den bista di e impacto di e coronavirus, y nan a duna algun sugerencia pa adaptacion di e reforma.
Otro siman dialuna, Gobierno lo bolbe reuni cu gremio comercial pa asina hunto sigui busca solucionnan pa atende cu e reto financiero y economico di Pais Aruba.
Potretnan: Facebook Page Minister Xiomara Maduro.
</doc>
<doc docid='diario_260' lang='pap' type='mono' source='http://www.diario.aw/2020/03/homeschooling-lo-bira-e-modalidad-pa-e-muchanan-haya-les-si-mester-cera-scolnan-pa-motivo-di-coronavirus/' term='Coronavirus'>
Scolnan tambe mester ta prepara
ORANJESTAD (AAN):  Minister di Enseñanza, Armando Lampe a duna di conoce diahuebs den conferencia di prensa cu tin un plan di prevencion pa scolnan relaciona cu Coronavirus cu ta inclui diferente aspecto y un di e aspectonan mas importante ta higiena/limpieza.
Pesey mester stimula nos muchanan pa corda laba man constantemente, asina cu nan sali pafo y drenta.
Esaki nan mester aplica tur caminda.
E minister a bisa tambe cu mester siña e muchanan pa ora cu nan haci uso di e cooler na scol, pa envez di bebe directamente for di e cooler, nan basha e awa prome den un kopi.
Esaki ta algun di e tipnan cu tin den e plan di prevencion, cu ta bisa tambe cu ora e mucha nister e tin cu haci esaki den un tissue, pues no den su man pasobra si e mishi despues cu otro obhetonan esaki por contagia otro hende, si e mucha tin e virus. “Ora cu un mucha tin sintomanan di griep, e plan ta recomenda pa e mucha keda cas”.
“Si un dado momento nos haya nos mes den un situacion unda cu un mucha na un scol wordo diagnostica cu e virus, e ora ey mesora e autoridadnan di salud mester wordo notifica, unda cu e prome paso ta pa pone e mucha den cuarentena pa 14 dia, despues di cual e autoridad di salud mester evalua si tin cu bay over na cera e scol”, segun Lampe, kende a sigui bisa cu e scolnan mester ta prepara pa un eventualidad asina, pa e muchanan na cas por sigui cu nan tareanan y si ta necesario ‘haal in’ locual a keda atras.
HOMESCHOOLING
“Momento cu ta cera scol homeschooling ta cuminza mesora, unda cu via computer, iPad etc, e lesnan ta sigui na cas”. Aruba ainda no ta asina leu, pero e scolnan mester cuminza prepara un tipo di plan asina, pa e muchanan no pasa un tempo largo sin haya les”, segun e mandatario.
El a sigui bisa cu e aspecto principal den tur esaki ta limpieza y higiena y cu pesey e ta encurasha tur maestro pa cuminza cu e educacion aki di higiena y limpieza na scol.
E mandatario a pasa un video traha na Corsow, pa ilustra kico ta bon pa mucha haci na scol y kico ta malo, relaciona cu higiena.
E video a mustra por ehempel e manera corecto pa bebe awa for di un cooler y tambe e video ta ilustra cu si un mucha nister por ehempel, ta bon pa e laba su man mesora, pa asina e no mishi diferente obheto of superficie cu lo por contagia otro hende.
</doc>
<doc docid='diario_261' lang='pap' type='mono' source='http://www.diario.aw/2020/03/number-central-pa-meld-sintomanan-di-coronavirus-ta-280-0101/' term='Coronavirus'>
Minister di Salud:  Coronavirus ta yegando mas y mas cerca
ORANJESTAD (AAN):   Minister di Salud Dangui Oduber a anuncia cu awor tin un linea central pa e personanan cu ta sinti of ta presenta algun di e sintomanan relaciona cu Coronavirus.
E sintomanan aki ta: keintura halto riba 39 grado, dolor di cabez, tos seco, problema cu halamento di rosea.
Si bo ta sinti e sintomanan aki no mester duda den yama 280-0101 unda e expertonan lo guia kico ta e procedura pa sigui.
Minister Oduber a remarca cu Hospital tin un team di expertonan cu ta consisti di un arts-microbioloog, un internist-infectioloog y tres experto riba tereno di infectiepreventie cu 24/7 ta sigui di cerca tur desaroyo mundial rond di e coronavirus pa asina atende cu esaki si en caso e mester bati na nos porta.
E sintomanan di coronavirus ta hopi similar cu e otro enfermedadnan respiratorio cu ta contagioso. Ta importante pa si encaso un persona ta experienciando e sintomanan aki por tin e posibilidad di ta contagia cu e virus. Si esaki ta e caso mester tuma contacto via telefon cu bo dokter di cas of na e number menciona.
Ta pidi tur hende pa mantene un bon higiena di man, keda calmo y sigui di cerca e pagina di facebook di Hospital cu lo mantene boso bon informa tocante lo ultimo den cuadro di coronavirus.
E centraal meldpunt nummer aki ta pa anticipa riba e prome caso cu por wordo registra cual te na e momentonan aki esey no ta e caso. Pesey ta bay tin e ‘call center’ cual ta 24 ora pa dia accesibel pa comunidad, Minister Oduber a indica.
Coronavirus ta yegando mas y mas cerca. Na Hulanda tin un brote caba y na hopi pais rond di Aruba tin varios caso confirma. El a yega den Caribe caba y ta inevitabel pa bisa cu Aruba no lo bay conoce e prome caso, a remarca.
</doc>
<doc docid='diario_262' lang='pap' type='mono' source='http://www.diario.aw/2020/03/parlamento-awe-tin-reunion-publico-y-coronavirus-ta-e-topico-ariba-agenda/' term='Coronavirus'>
ORANJESTAD (AAN):   Awe den Parlamento ta bay tin un reunion importante. Presidente di Parlamento Ady Thijsen a duna di conoce cu e reunion aki a wordo yama na un inicio pa e presidente di e comision fiho di loke ta trata salubridad publico, Dellanire Maduro.
El a indica cu su persona como presidente di Parlamento e tin e prerogativo y e autoridad pa tog haci cambio den esey. A tuma e decision cu e reunion aki ta wordo realiza den un forma publico.
Segun Thijsen, e diferencia ta cu no ta bay haci e reunion den un sala cu e comision so, pero ta hacie den e sala grandi pa tur e parlamentarionan, hunto cu e ministernan y e departamentonan concerni unda cu por duna informacion importante pa loke ta trata Coronavirus.
E presidente di Staten a sigui bisa cu e tema aki ta algo cu mundialmente ta e prioridad number un y mester por duna mas informacion posibel na comunidad.
Segun Thijsen mester ta transparente cu e comunidad pa loke ta e topico aki ya cu ta un preocupacion grandi pa un y tur. Hopi hende falta informacion y ta den incertidumbre. Pesey esey ta e mihor cos cu por haci.
Comunidad por sigui e reunion aki via canal 46 (Parlamento TV), tin radio y tambe tin Facebook unda por wak y scucha e reunion, Thijsen a duna di conoce.
A agrega cu Parlamento tin un bon relacion cu Minister di Salud Dangui Oduber. E ta sigur cu su ministerio y tur e profesionalnan ta haciendo un bon trabao y ta atendiendo e situacion hopi bon.
</doc>
<doc docid='diario_263' lang='pap' type='mono' source='http://www.diario.aw/2020/03/hospital-for-di-trempan-a-bin-cu-un-protocol-pa-atende-cu-coronavirus/' term='Coronavirus'>
*Hospital tin un grupo di experto capacita y prepara pa e virus
ORANJESTAD(AAN):  Durante un conferencia di prensa Diabierna mainta na Hospital, Bert Rodenburg, e docter encarga cu Coronavirus pa Hospital a duna un update di loke a wordo haci for di 4 pa 6 siman pasa.
“Nos a cuminza na traha un protocol pa nos ta prepara, pasobra locual nos no kier ta pa tin un pashent interna den hospital y ta te despues di 1 siman nos ta test e pa Coronavirus y e ta test positivo”.
“Pesey nos a cuminza hopi trempan ta prepara nos mes y for di siman pasa nos a cuminza test pashentnan”, segun Rodenburg.
El a sigui bisa cu Hospital a dicidi di test mas hende cu no necesariamente a bishita lugarnan cu casonan di Coronavirus.
Mundialmente ta test hende cu quizas tabata na un di e areanan afecta pa e virus, pero Hospital di Aruba ta check tur pashent, pa no faya ningun.
“Nos a cuminza test hende siman pasa cu tin problema di pulmon y danki Dios ningun test a sali positivo pa Coronavirus”.
“Nos ta riba tur cos, pa nos ta bon prepara”, segun e docter.
Rodenburg a sigui bisa cu e protocol a wordo poni den varios departamento di Hospital, incluyendo Eerst Hulp.
El a bisa cu tin pana di proteccion den stock den Hospital y tur dia Hospital ta den contacto cu otro instancianan di salud di Aruba, pa tin e protocol bon conecta.
“Esaki ta importante pasobra apesar cu nos ta Hospital, mayoria di e pashentnan ta bay ta pafo di Hospital, esta por ehempel na docternan di cas”, segun Rodenburg, kende a indica cu ta update e protocol tur dia, dependiendo di e desaroyonan mundial tambe.
E testnan cu wordo haci riba pashentnan cu posiblemente tin Coronavirus ta tarda algun dia pa duna resultado, pasobra ta testnan nobo.
Semper lo manda e resultadonan pa Hulanda, pa un asina yama recheck, pa ta totalmente sigur, segun Rodenburg.
</doc>
<doc docid='diario_264' lang='pap' type='mono' source='http://www.diario.aw/2020/03/hospital-ta-bay-ta-den-contacto-estrecho-cu-prensa-pa-cualkier-desaroyo-rond-di-coronavirus/' term='Coronavirus'>
ORANJESTAD(AAN): Diabierna mainta a tuma lugar un conferencia di prensa na Hospital, unda cu miembro interino di Raad van Bestuur di Hospital Ronald van Trigt a indica cu den e dia, siman y lunanan cu ta bon Hospital kier keda den contacto estrecho cu prensa, pa duna cualkier update of desaroyo cu ta tumando lugar rond di Coronavirus.
Esaki sigur mirando cu e virus ta yegando cerca di nos isla, cu casonan na St. Maarten y otro islanan di Caribe.
“Pa algun siman caba tin un team den hospital completamente prepara pa atende cu e virus”.
“Nos ta bay habri e canalnan cu prensa y si tin mester nos ta bay duna un update riba e situacion rond di e virus  varios biaha pa siman”.
“Si e prome caso di e virus wordo confirma, nos ta bay intensifica e contacto cu prensa y e ora ey e docter encarga Bert Rodenburg ta bay ta disponibel pa atende cu prensa, pa prensa haya tur informacion relevante”, segun van Trigt.
El a sigui bisa cu Hospital ta bay ta habri pa tur topico, pues ta bay tin plannan prepara pa comunicacion.
“Motibo pakico e informacion mester ta corecto ta cu cierto informacion incorecto por trece panico”.
“Nos tin cu corda cu nos ta un isla turistico y cu nos tin cu cuida nos isla manera mester ta”.
“Nos no ta bay sconde ora cu tin algo, pero nos no por trece dilanti cosnan cu no ta completamente manera nan ta”, segun van Trigt.
</doc>
<doc docid='diario_265' lang='pap' type='mono' source='http://www.diario.aw/2020/03/e-mihor-cos-cu-por-haci-contra-coronavirus-ta-laba-man/' term='Coronavirus'>
William Chen di Asociacion Chines
ORANJESTAD (AAN):  Laba man!  Esey ta e recomendacion cu William Chen, Presidente di Aruba New China Club Cooperative Association a duna relaciona cu e problematica rond di Coronavirus.
Como representante di e comunidad chines na Aruba, Cheng a duna di conoce nan puntonan di bista relaciona cu e malesa aki cu a origina na Wuhan, China.
VIRUS CLIMA FRIEU
El a expresa cu e virus aki ta afectando practicamente mundo henter. Aruba ta wordo afecta menos pasobra ta leu. Na Aruba tin menos hende, tin hopi biento, tin solo, pesey e virus no lo afecta hende asina facil.
Tin camindanan cu ta frieu y eynan e virus por conserva mas tempo bibando den aire of si mishi un caminda nan ta keda biba mas.
Na Wuhan, por ehempel, tin hopi hende ta biba den e mesun edificio y tin mas facilidad di contagio. Nan ta haci uzo di e mesun liftnan y tur hende ta mishi e mesun boton ora di subi of baha.  Pesey e virus a propaga mas lihe cu otro caminda, Chen a splica.
Na Wuhan, aworaki e clima ta frieu y no tin brisa.
A CERA UN CIUDAD
William Chen a expresa cu Wuhan ta un ciudad chikito. Tur cos a inicia ora cu un docter a haya sa cu esaki no tabata un virus normal y asina e noticia a plama. Na mesun momento a cera e ciudad pa preveni cu tur hende lo por a haya e virus pareu unda cu despues lo tabata mas dificil pa maneha e situacion si henter pais lo a haya e malesa.
Pesey locual e autoridadnan na China a haci tabata cera e ciudad pa maneha e malesa den un lugar chikito so, esta Wuhan.
Den su opinion, esey a wordo haci bon pa asina otro paisnan por a cuminsa prepara y haya sa con pa preveni of scapa di por haye.
CONSEHONAN
El a remarca cu ta importante pa bisa cu e virus aki no ta pega zomaar. Pesey ta importante pa controla bon algun aspecto. Si bo ta malo, no papia duro. Tapa bo boca ora di tosa of nister, no keda mishi cu bo nanishi. No keda mishi cada rato cu bo celular y despues mishi bo wowo. Si bo ta controla esaki e chens pa pega ta menos.
Laba man!
William Chen a laga sa cu e mihor cos cu por haci ta laba man. E asunto no tin di haber tanto cu uzo di hand sanitizer. Hand sanitizer ta ora no tin acceso inmediato na awa y habon. Mas importante ta pa keda laba man cada 15 minuut. Coy un paki di wipes y haci bo celular limpi tambe.
BO CELULAR TA YEN DI BACTERIA
Celular ta hopi peligroso, pasobra si bo laba bo man pero bo ta bay mesora mishi bo celular cu ta yen di bacteria, esey ta hopi peligroso. Ta preferibel pa kita e kaft di e celular, hacie limpi, a subraya.
Esunnan cu ta malo ta esnan cu mester tapa nan boca cu un mask. Esaki ta sigura den un 99% di pega un otro hende. Aworaki, a bisa, mester gana tempo prome cu e expertonan traha un pildo of un vacuna.
Aworaki tin diferente pais cu ta trahando duro pa yega na un remedi special cu por trata e virus aki y e ta kere cu pronto e remedi aki lo ta ariba mercado.
</doc>
<doc docid='diario_266' lang='pap' type='mono' source='http://www.diario.aw/2020/03/hospital-tin-protocol-y-ta-prepara-pa-atende-cu-casonan-di-coronavirus/' term='Coronavirus'>
Personal a sigui training y simulacro
* Cambernan di isolacion ta cla
ORANJESTAD (AAN): Di e momento cu coronavirus a sali den noticia e team di Hygiëne y Infectiepreventie di Dr. Horacio E. Oduber Hospital di biaha a traha riba un protocol, a organisa training y tambe simulacro riba e departamentonan concerni.
E team di  Hygiëne y Infectiepreventie ta consisti di un arts-microbioloog, un internist-infectioloog y tres expert riba tereno di  Infectiepreventie. Pa loke ta material a traha un lista kico mester y a zorg pa tine na Hospital pa nos ta prepara si encaso ta necesario.
Y no por keda sin menciona e cambernan di isolacion cu Hospital tin pa asina contene cualkier malesa contagioso. Alabes a hasi un plan pa pa loke ta ocupación di cama nan pa asina tin suficiente disponibilidad si encaso un pashent (sospecha) cu coronavirus yega Hospital.
Como specialistanan den prevencion di infeccion  nan ta sinta hunto diariamente na unda ta sigui di cerca tur e desaroyo rond di e coronavirus. E coronavirus ta un virus nobo y pues a  actualisa e protocol, basa riba recomendacion internacional, si en caso cu un of mas pashent presenta y mester wordo admiti cu sintoma nan di coronavirus.
E personal di Hospital ya caba tin experiencia y ta capacita pa trata pashent nan cu malesa contagioso. Sinembargo e personal di Hospital a haya training pa e protocol nobo y ta cla pa aplica esaki pa asina proteha nan mes y demas pashent.
Hospital di Aruba tin un plan pa actua en caso cu e coronavirus presenta na Hospital  pa asina contene esaki dibiaha y evita transmission.
E sintomanan di coronavirus ta hopi similar cu e otro enfermedadnan respiratorio cu ta contagioso. Esakinan ta keintura, tosamento y falta di rosea.
Ta importante pa si encaso un persona ta experienciando e sintomanan aki por tin e posibilidad di ta contagia cu e virus. Si esaki ta e caso mester tuma contacto cu via telefon cu bo dokter di cas pa atende bo y tuma e precaucion necesario.
</doc>
<doc docid='diario_267' lang='pap' type='mono' source='http://www.diario.aw/2020/03/coronavirus-no-ta-djis-inspira-miedo-pero-tambe-cancion-nobo-na-ecuador/' term='Coronavirus'>
ORANJESTAD (AAN): Den fin di siman a bira conoci cu un persona na Ecuador a test positivo pa Covid-19, esta e Coronavirus.
E noticia aki a pone cu mesora multitud di hende na Guayaquil a subi caya pa bay para den rij largo dilanti Boticanan pa asina cumpra mascara como tambe productonan di limpieza y desinfectante.
Pero un musico di caya, Angel Alvarado a dicidi haci algo otro.  Cu su guitara den man, el a scucha tur e keho di hendenan con prijs ta subiendo, y el a dicidi na traha un cancion dedica na Covid-19.
Angel ta un Colombiano di 42 aña di edad, y su cancion ta contene e letranan: “Yo llegó p’al Ecuador, la gente aqui está asustada, comprando pues mascarillas y alcohol pues pa’la cuidada,” ta loke e ta canta.  Su nomber artistico ta “Allan El Trovador” y e ta bibando pa mas di 30 aña caba na Ecuador.
Despues di e prome caso anuncia den weekend, miles di ciudadano Ecuatoriano rond di e pais a busca monton di desinfectante pa cumpra, como tambe alcohol y cloro na Botica y Supermarketnan, y esaki a hasta pone hendenan forma rij largo, y nan a cuminza keha tambe cu diripiente varios producto a subi na prijs exorbitante.  Nan ta cobra entre $60 y $70 pa un caha di mascara.
Meymey di e situacion aki, “Allan El Trovador” ta canta su cancion pegahoso, cu ya caba a bira viral riba Internet.
El a splica cu e Gobernador di Guayas (di cual e capital ta Guayaquil), esta Pablo Duart, a yame pa pidie pa e graba e cancion di Coronavirus como parti di un campaña di prevencion dirigi na ciudadanonan.
“Cos ta cu hendenan a smile y hasta balia ora mi a cuminza toca e prome version, un improvisacion total,” el a splica.
</doc>
<doc docid='diario_268' lang='pap' type='mono' source='http://www.diario.aw/2020/03/hospital-cu-sesion-informativo-di-coronavirus-pa-tur-dunado-di-cuido/' term='Coronavirus'>
Tremendo acohida durante un anochi interesante
ORANJESTAD (AAN): Pa asina tur dunado di cuido ta riba mesun liña Dr. Horacio E. Oduber Hospital conhuntamente cu LABHOH a organisa dialuna anochi den un sala yen di Cas di Cultura  un session di informacion tocante e ultimo desaroyonan pa cu Coronavirus.
E session di informacion aki tocante Coronavirus a ser dirigi pa Andert Rosingh, arts- microbioloog di LABHOH Aruba y Corsow conhuntamente cu Marije Hofstra, arts- microbioloog di UMC Utrecht. Na final tabatin oportunidad pa hasi pregunta na un panel cu tabata consisti di diferente experto.
Algun di e temanan cu a bin pa dilanti ta e situacion actual, con e virus aki ta ser transmiti, e gruponan di riesgo y alabes casonan “evidence – based”.
Dunado nan di cuido di Hospital, LABHOH, specialistanan,  dokternan di cas, Imsan, Respaldo, Wit -Gele Kruis, DVG, SVB y mucho mas a asisti e anochi informativo aki.
Un di e preguntanan cu sigur a ser hasi ta si enberdad na Aruba nos ta core riesgo pa haya e Coronavirus, cual Hofstra a duna di conoce cu ta importante pa bay tras di informacion “evidence-based” y no tras di rumores, ni emocion y tampoco miedo.
Na final de presentacion a duna di conoce tambe cu no tin motibo pa crea ansiedad na Aruba, masbien ta importante pa sigi di cerca cuidadosamente e desaroyonan mundialmente cu diariamente ta cambia. Tambe ta importante pa duna informacion corecto, tuma medida nan di prevencion y lo mas importante ta pa tin un protocol claro pa tur esnan envolvi den e cuido.
Dr. Horacio E. Oduber Hospital tin nan protocol cla y actualisa en caso cu un of mas pashent presenta y mester wordo admiti cu sintoma nan di Coronavirus.
E personal di Hospital ya caba tin experiencia y ta capacita pa trata pashent nan cu malesa contagioso.
Sinembargo e personal di Hospital a haya training pa e protocol nobo y ta cla pa aplica esaki pa asina proteha nan mes y demas pashent nan cu lo por wordo admiti pa Coronavirus.
Hospital di Aruba tin un plan pa actua en caso cu e Coronavirus presenta pa asina contene esaki dibiaha y evita transmission.
Danki na ful e team di Hospital conhuntamente cu LABHOH cu den menos di 3 dia a hinca e anochi aki den otro pa asina tur dunado di cuido ricibi e informacion necesario y corecto pa ta prepara si encaso e bati na nos porta.
</doc>
<doc docid='diario_269' lang='pap' type='mono' source='http://www.diario.aw/2020/03/miembronan-di-ahata-a-haya-un-presentacion-amplio-riba-coronavirus/' term='Coronavirus'>
Minister Dangui Oduber:
ORANJESTAD  (AAN): Dialuna atardi Minister di Salubridad Publico Sr. Dangui Oduber tabata presente na La Cabana Resort caminda a reuni cu AHATA. Esaki a bay den cuadro di concientisacion, transparencia y pa brinda e informacion na sector turistico.
Aki e team di profesional di Departamento di Salud cu ta conseha Ministerio di Salubridad Publico con pa atende cu coronavirus a duna un presentacion na e miembronan di AHATA den un esfera hopi ameno.
Durante e intercambio ameno aki e representantenan di Departamento di Salud Publico a duna un presentacion di kico e virus ta, kico ta e consecuencianan di e virus y con por preveni di wordo contagia cu e virus.
A pone hopi enfoce riba e parti preventivo, tambe a pone hopi atencion riba e perspectiva y con serio e virus ta. E manera mas efectivo pa preveni coronavirus ta door di laba man frecuentemente cu habon of haci uzo di un hand sanitizer.
Ora a haci un comparacion di coronavirus cu otro malesanan respiratorio cu tabata tin den pasado, manera measel, sars, influenza H1N1 y mears. Den tur e malesa contagiosonan aki esun cu tin e cifra di mortalidad mas abou ta coronavirus.
Otro cos di remarca ta cu e coronavirus ta muri entre 2 y 5 dia den temperaturanan riba di 25 grado Celsius cual ta e caso den e clima tropical na Aruba, Na otro paisnan na munda caminda e temperatura ta mas frieu e virus por keda bibo pa 2 siman of mas.
Na momento di tende e hechonan aki den e presentacion esaki sigur a trece un sentido di alivio na e miembronan di AHATA.
A demostra tambe riba e cifranan di mortalidad den diferente categoria, aki a keda demostra cu cifra cu 14 porciento di personanan riba edad di 80 aña cu haya e coronavirus ta resulta fatal.
Di otro banda personanan entre e edad di 1 aña te cu 50 aña e porcentahe ta practicamente cero. Actualmente tin alrededor di 86 mil persona afecta rond mundo di cual 3 mil a fayese y 36 mil a recupera di e virus. Si pone e cifranan aki den un average y perspectiva por conclui cu coronavirus su cifra di mortalidad ta alrededor di 2.5 porciento.
E preocupacionnan cu Hotel tabata tin ta cu si e testnan pa cu coronavirus por wordo haci aki na Aruba mes a mustranan cu esaki por wordo haci na Laboratorio di HOH mes y den menos cu 24 ora esaki ta bira conoci.
Otro preocupacion tabata e screening nan na aeropuerto y na waf, aki Departamento di Salud Publico a informa e miembronan di AHATA di e proceduranan cu tin pa por cumpli cu e protocolnan internacional cu tin.
Nan a puntra tambe kico ta e medidanan di prevencion y precaucion cu nan mester tuma. Gobierno di su banda lo comparti tur e informacionnan pa asina nan informa tur nan trahadornan kico a wordo presenta pa DVG.
Esaki tabata e palabracion cu wordo haci, tambe nan lo keda den contacto estrecho cu ATA pa asina ATA por trece nan preocupacion dilanti den e crisis team.
</doc>
<doc docid='diario_270' lang='pap' type='mono' source='http://www.diario.aw/2020/03/gobierno-ta-haci-tur-cos-pa-prepara-pa-coronavirus/' term='Coronavirus'>
Prome Minister:
*No ta e momento pa panico
ORANJESTAD(AAN): Dialuna durante e conferencia di prensa semanal di Gobierno, Prome Minister Evelyn Wever Croes a papia brevemente riba e Coronavirus.
E mandatario a sigura henter pueblo di Aruba cu e tema aki tin e atencion di Gobierno.
“Nos ta considera esaki un tema hopi serio y nos ta preparando mihor posibel pe”.
“Manera Secretario General di Nacionnan Uni a bisa, esaki no ta e momento pa panico, sino e ta un momento pa ta prepara”.
Segun Prome Minister Wever Croes pesey Gobierno ta emiti varios boletin riba con cada un di nos por prepara nos mes.
El a bisa tambe cu no ta un cuestion si e virus lo yega Aruba, sino e ta ki dia e ta yega Aruba.
</doc>
<doc docid='diario_271' lang='pap' type='mono' source='http://www.diario.aw/2020/03/florida-a-confirma-dos-prome-caso-di-coronavirus-y-a-decreta-emergencia-di-salud-publico/' term='Coronavirus'>
TAMPA: Centro pa Control y Prevencion di Malesanan di Merca a confirma dialuna cu dos persona den zona di Tampa Bay, na Florida, a test positivo pa e coronavirus, segun canal ABC. Esaki ta e prome casonan den e Estado.
Diadomingo Gobernador di Florida, Ron DeSantis, a declara emergencia di salud publico despues cu e Estado a registra e dos prome posible caso positivo di coronavirus nobo, despues confirma.
E individuonan ta residente di condado di Hillsborough y Manatee, ambos cerca di area di Tampa Bay, costa di Golfo. Segun autoridadnan, e residente di Hillsborough a viaha pa Italia, mientras cu e pashent di Manatee no a viaha na ningun paisnan restringi pa CDC.
“Ambos pashent ta aisla y ta supervisa activamente”, Departamento di Salud di Florida a informa. Nan lo keda bao di vigilancia pa por lo menos 14 dia of hasta cu nan ta duna negativo pa e patogeno.
“Ta necesario y apropia pa tuma medidanan pa asegura cu Covid-19 keda bao control y cu residente y bishitantenan na Florida keda sigur”, e gobernador a bisa.
“Dialuna el a reuni na Tampa y Miami cu Ciruhano General Rivkees y otro oficialnan pa discuti nos medidanan estatal contra #COVID19,” DeSantis a indica riba Twitter.
Senador Marco Rubio a bisa cu “no ta un cuestion di si nos lo haya casonan confirma di coronavirus na Florida, sino di cuando”.
Vicepresidente Mericano Mike Pence, lider di lucha contra coronavirus nobo, a defende maneho di e crisis di parti di gobierno, y a asegura cu e pais ta “cla” pa enfrenta e epidemia.
Cas Blanco a solicita Congreso 2.500 miyon di dolar den fondonan pa combate epidemia, pero oposicion democrata a reclama 8.500 miyon.
</doc>
<doc docid='diario_272' lang='pap' type='mono' source='http://www.diario.aw/2020/03/lidernan-di-caribe-a-reuni-na-barbados-riba-e-impacto-di-coronavirus/' term='Coronavirus'>
ORANJESTAD (AAN): Lidernan di Caribe, cu ta miembro di e Comunidad Caribense di CARICOM, a reuni Diadomingo na Barbados pa discuti e impacto di e Covid-19 virus riba industria turistico.
Na e reunion tabatey presente tambe e Ministronan di Salud di Caribe, y e ta dirigi pa desaroya un posicion comun di CARICOM pa cu esaki, mirando e hecho cu tabatin diferente posicion den e region relaciona cu asuntonan di Barconan Crusero y Aerolinea cu ta bulando den Caribe.
E reunion tabata bao mando di Prome Ministro Mia Mottley di Barbados, kende ta e actual lider di CARICOM.
Den ultimo dianan, algun pais den Caribe a prohibi cierto barconan crusero di drenta den nan Waf despues cu algun hende abordo a bin ta mustra di ta malo di griep.  Y pesey nan ta sinti cu mester tuma un posicion unifica riba e asunto, no djis pasobra e ta toca e sector turistico, pero tambe demas sectornan di economia.
Na e reunion tabatey presente tambe funcionarionan halto di e cruseronan basa na Merca, y aerolineanan regional.
Ademas, tabatey presente representantenan di Pan American Health Organization, Caribbean Public Health Agency, Caribbean Community Implementation Agency for Crime and Security, y tambe e Caribbean Disaster Management Agency.
Riba e potret por mira Prome Ministro Mottley di Barbados.
</doc>
<doc docid='diario_273' lang='pap' type='mono' source='http://www.diario.aw/2020/03/dunadornan-di-trabao-tin-e-obligacion-legal-di-tuma-tur-medida-necesario-pa-evita-cu-nan-empleadonan-ta-wordo-exponi-na-coronavirus/' term='Coronavirus'>
Coronavirus y Sector Laboral
ORANJESTAD (AAN):  Sindicato FTA a duna di conoce cu nan ta hayando basta pregunta for di nan miembrecia tocante nan derechonan na pia di trabao relaciona cu e menasa inminente di e virus COVID-19, popularmente conoci como Coronavirus.
Actualmente Aruba no tin niun caso registra (ainda) di e virus aki, pero teniendo na cuenta e hecho cu Aruba ta biba di turismo, ta mas bien un cuestion di tempo cu un of mas di e bishitantenan cu ta bin for di paisnan cu si ta afecta caba pa e virus aki, lo trece e comunidad den contacto cun’e.
Esaki logicamente ta trece preocupacion bou di nos clase trahador, especialmente esnan cu ta labora den sector horeca, kendenan ta esnan cu mas hopi tin contacto cu e huespednan cu ta bini for di afo.
Con leu dunadornan di trabao den e sector aki (hotel, casino, restaurantnan, etc.) ta obliga di tuma pasonan pa evita y limita e posibel traspaso di e virus na empleadonan?
Articulo 1614x inciso 1 di e Codigo Civil ta stipula: “E dunador di trabao tin e obligacion di (entre otro) tuma e medidanan necesario pa evita cu e trahador ricibi daño como consecuencia di eherce su labor”.
Inciso 5 di e mesun articulo aki ta amplia e obligacion aki stipulando cu e dunador di trabao ta responsabel tambe pa otro personanan cu e ta laga haci trabao p’e sin cu e tin un acuerdo laboral directamente cu nan (pensa por ehempel riba contractors of uitzendkrachten).
A base di lo antes menciona tur dunador di trabao, especialmente esnan den sectornan unda e peliger di exposicion na e virus ta mas halto, tin e obligacion legal di tuma tur medida necesario pa evita cu nan empleadonan ta wordo exponi na Coronavirus. Kico asina por compronde bou di esaki?
Esaki kiermeen cu e dunador di trabao entre otro mester inventarisa e risiconan pa cu e virus aki na su empresa y evalua esakinan. Aki por pensa riba preguntanan manera: con grandi e probabilidad ta pa exposicion na e virus, cua trahadornan ta core mas peliger y cual ta e posibel consecuencianan. Siguientemente mester pensa riba e medidanan cu tin cu wordo tuma pa evita of minimalisa e risiconan aki.
En general por pensa riba medidanan manera:
– Tene sessionnan informativo cu e empleadonan den cual ta instrui nan riba con pa evita y minimalisa posibel contagio cu e virus aki;
– Pone materianan disponibel na pia di trabao, especialmente den areanan di riesgo halto, cu ta mitiga contagio manera ‘hand sanitizers’, habon antibacterial, etc.;
– Duna acceso y oportunidad na empleadonan pa nan laba nan mannan regularmente durante oranan di trabao;
– Limpia y desinfecta areanan publico na e empresa regularmente;
– Ademas ta importante pa duna espacio na empleadonan cu presenta sintomanan, pa no presenta na pia di trabao pendiente exclusion di contagio.
Como representante di empleadonan, FTA ta haya cu ta di sumo importancia pa empresanan tuma medidanan di prevencion di contagio cu e virus aki hopi na serio.
Legal y moralmente tur dunador di trabao tin e obligacion pa proteha tanto e trahador como tambe e pueblo di Aruba en general.
</doc>
<doc docid='diario_274' lang='pap' type='mono' source='http://www.diario.aw/2020/03/pa-aworaki-y-e-proximo-30-pa-60-dianan-mester-enfoca-con-pa-preveni-y-tuma-pasonan-clave-pa-evita-coronavirus/' term='Coronavirus'>
CEO di ATA, Ronella Tjin Asjoe-Croes:
ORANJESTAD (AAN): CEO di Aruba Tourism Authority (ATA), Ronella Tjin Asjoe-Croes a referi na e accionnan cu ta tumando lugar rond di e problematica di Coronavirus.
El a indica cu tin diferente categoria di mercadonan cu tin e fenomeno aki caba y nan mester tene cuenta cu hopi hende ta actua cu cautela. Pero tambe tin hende cu kisas tin cu cancela of pospone pasobra nan ta den cuarentena.
Tambe tin hende cu kisas no a viaha pasobra nan tin miedo cu e virus por drenta nan destino of nan no por sali di nan pais dependiendo di e gravedad di e situacion unda tin companianan aereo ta cancela nan vuelo.
E ehecutivo di ATA a sigui splica cu esaki ta factornan pa tene na cuenta ora cu ta papia di un mercado cu ta den un situacion cu e virus a impacta.
E ora tin otro mercadonan of paisnan unda e virus no ta un situacion di severidad ainda. Eynan mester ta conciente cu e hendenan por ta mas cauteloso den un viahe y scoge pa un vacacion.
E mercado afluente cu ta e mercado principal pa Aruba, mester tene na cuenta e impacto economico tambe cu e virus aki ta trece cune.
Banda di esaki tin otro segmentonan cu ta companianan cu ta manda gruponan pa Aruba y nan tambe ta conciente cu por tin mas cautela. Incluso sa di companianan cu ta indicando nan empleadonan cu viahenan solamente necesario lo wordo haci.
Esaki ta un fenomeno cu ta wordo añadi na e lista y cu lo tin impacto pa Aruba tambe. Pero tur e variabelnan aki ta den un estadio aworaki ainda hopi tempran. Pa aworaki y e proximo 30 pa 60 dianan mester enfoca basicamente con pa preveni y mester tuma e pasonan clave, Tjin Asjoe- Croes a señala.
Aworaki mas tanto tin un actitud di ‘wait and see’. Aunke tin aerolineanan cu a cancela vuelonan den otro mercadonan y cu esey ta un oportunidad pa Aruba cu no ta den area di risico, por mira cu tambe nan tin cautela pa warda prome cu aloca rutanan aereo nobo.
Esey tambe ta e resultado di warda un rato y laga enfoca ariba trece solucionnan pa loke ta trata esaki, a agrega.
El a sigui bisa cu den mundo crusero tin otro acercamento pa loke ta trata e preparacion cu tin abordo pa por contraresta algo asina. Den un reunion a splica tur e pasonan cu a wordo tuma y nan a comparti esaki cu e diferente destinonan den Caribe cu ta portanan di embarke of di bishita.
Ronella Tjin Asjoe-Croes a finaliza bisando cu e islanan den e region ta enfocando mas den e parti di salubridad. Departamento di Salud ta den contacto cu otro instancianan y incluso cu Hulanda pa monitorea e situacion aki.
</doc>
<doc docid='diario_275' lang='pap' type='mono' source='http://www.diario.aw/2020/03/tres-caso-confirma-di-coronavirus-den-islanan-di-saint-bartholomew-y-saint-martin/' term='Coronavirus'>
SAN JUAN: Tres caso di coronavirus (COVID-19) a wordo confirma diadomingo den islanan di Saint Bartholomew y Saint Martin (parti Frances), segun comunicado di Agencia Regional di Salud (ARS, na frances).
E casonan a wordo confirma despues di testanan realiza pa Laboratorio di Instituto Pasteur di isla di Guadalupe, teritorio frances.
E pashentnan ta un hoben residente na Saint Bartholomew y famianan procedente di Francia cu a haci un escala na Saint Martin, segun informacionnan disponible.
Medionan local a indica cu e hoben ta aisla den su cas y bao di control diario, pero su salud no ta preocupa autoridadnan sanitario.
E mayornan di e hoben ta aisla den Hospital Louis-Constant Fleming di parti frances di isla di Saint Martin, na unda nan ta bao di control di docternan. E estado di nan salud tampoco ta preocupante, autoridadnan a informa.
E informacion aporta na medionan local a indica cu e mayornan di e hoben mester a viaha pa Paris desde Saint Martin, na momento cu autoridadnan Frances a intercepta nan pa presenta sintomanan di coronavirus. E pareha a bishita nan yiu na Saint Bartholomew.
Medionan local tambe a informa cu tin dos otro posible caso di coronavirus na Saint Martin, aunke esaki no a wordo confirma oficialmente.
Agencia di Salud Publico di Caribe (Carpha), cu sede na Trinidad y Tobago, a hisa alerta riba riesgo di transmision di coronavirus den region di abao na moderadamente halto, segun un comunicado divulga diasabra.
Director ehecutivo di Carpha, Joy St. John, a urgi autoridadnan di salud di Estadonan miembro di e organizacion pa ta prepara pa duna un respuesta rapido y sigui haci tur cos necesario pa reforza nan capacidad pa responde riba un posible importacion di casonan.
</doc>
<doc docid='diario_605' lang='pap' type='mono' source='http://www.diario.aw/2015/05/pareha-cu-riesgo-abou-di-ebola-prohibi-di-drenta-aruba/' term='ebola'>
A manda nan riba e mesun buelo bek
ORANJESTAD (AAN)– : “Nos a cumpli cu tur locual ta stipula den e protocolnan cu nos ta manehando, pa loke na Ebola”, asina Minister di Salud Publico y Deporte, Dr. Alex Schwengle, a cuminsa splica. E ta referi na e prome caso sospechoso di Ebola cu a yega nos isla ayera y cu a debolbe tur dos pasahero bek pa Merca.
“Di berdad cu nos ta bon prepara pero nos a scoge pa no tuma ningun riesgo”.
Ayera mainta pa 11.15am a notifica Departamento di Salud Publico cu lo tin un pasahero yegando Aruba for di Merca, considera como un “low risk case” pa Ebola. Mester bisa cu e persona mes no tin ningun sintoma.
Pero mirando cu e ta den e periodo di 21 dia di incubacion y cu e chens tey cu e lo por presenta sintoma, pais Aruba a opta pa no tuma ningun chens y Minister hunto cu Departamento di Salud Publico a tuma e decision di no permiti pa e turista aki drenta Aruba. Mester menciona cu ta trata aki di un pareha casa, di cual ambos tabata 13 dia pasa na Siera Leone y como tal no a pasa 21 dia ainda.
Una bes cu e avion a baha ayera tardi  3or na Aeropuerto, a baha e pashentnan y hiba nan pa un camber isola. Ey hunto cu e ekipo medico di Aeropuerto a check nan temperatura di curpa cu ta mustra bon.
Pero den deliberacion cu Inmigracion y Aduana Mericano, IASA y Inmigracion di Aruba y Consulado General di Merca staciona na Corsou, a opta pa miho manda e pareha riba e mesun vuelo bek pa Merca. E decision ta fastioso pasobra e pareha a planea di pasa algun dia di vakantie riba nos isla. A splica nan cu si algo pasa y sintomanan presenta, cu nos lo no tin e recursonan manera lo tin na Merca.
Mester menciona cu Departamento di Salud Publico di Aruba tabata den contacto estrecho cu e organisacion cu ta atende e asunto aki na Hulanda y cu ta haci’e pa henter Reino Hulandes.
Esaki no ta e prome caso cu nos isla a topa cune di pasaheronan considera den “low risk” pasobra algun tempo pasa caba tabatin un pasahero cu e mesun situacion pero a neng’e di subi avion for di na Merca caba. Esaki ta e prome caso di un pasahero cu ta yega te aki, pero ta opta pa miho mand’e bek pa su propio bienestar y sigur tambe pa esun di nos isla.
Ambos pasahero no tabatin contacto cu ningun hende durante cu nan a permanece na Aeropuerto. E forma di anda aki ta cuadra totalmente den cuadro di e protocolnan relaciona cu casonan sospechoso di Ebola.
</doc>
<doc docid='diario_606' lang='pap' type='mono' source='http://www.diario.aw/2015/01/e-situacion-debi-na-virus-di-ebola-ta-sigui-extremadamente-alarmante/' term='ebola'>
Segun informe reciente di OMS:
OMS su fondonan pa Ebola ta cabando!
ORANJESTAD (AAN) — Un par di dia atras, e Organizacion Mundial di Salud a emiti un informe, cu a wordo pasa den mayoria di e noticieronan internacional, cu por mira via tv cable.
OMS ta indica cu e situacion door di e epidemia di Ebola ta sigui “extremadamente alarmante” no obstante e casonan a baha na Liberia, Guinea y Sierra Leona na occidente di Africa.
E agencia di salud di Nacionnan Uni a señala cu e progreso obteni te aworaki, por haya su mes den riesgo debi na falta di fondonan financiero y di personal pa traha riba e tereno aki.
Ainda e situacion ta hopi peligroso segun Bruce Aylward, funcionario di OMS cu a caba di realiza un bishita na e paisnan afecta.
E datonan di OMS ta expone un registro di 21.797 caso di Ebola for di inicio te awor, incluyendo 668.000 morto.
Aylward a subraya cu e transmision di e virus ta substancial te ainda, den e capitalnan di e tres paisnan afecta y e ta teme cu e virus por expande su mes pafo di e areanan aki debi na movecionnan migratorio.
OMS a declara cu e riesgo di mas grandi na e momentonan aki ta “give up” pasobra e meta principal ta yega na cero caso di Ebola.
Segun e informe OMS lo keda sin fondonan na mitad di Februari awor, kiermen prome cu e virus por wordo deteni. OMS tin mester ainda di 260 miyon dollar di un presupuesto di 350 miyon pa bringa e virus durante e siguiente seis lunanan.
</doc>
<doc docid='diario_607' lang='pap' type='mono' source='http://www.diario.aw/2015/01/verpleegkundige-di-ambulance-cla-pa-bay-yuda-na-africa-unda-ta-afecta-cu-ebola/' term='ebola'>
ORANJESTAD(AAN): Den entrevista cu Joel Rajnherc el a conta cu tin un empleado July van Pelt cu tambe tin lasonan internacionalmente y ta interesa pa bay yuda e area di Africa afecta cu Ebola. Si tin hende available pa yena su lugar na Aruba e por bay.
E ta trahando riba ambulance como un profesional verpleegkundige. Awor ta wardando e momento pa e bay pasobra a logra un hende pa yena su lugar durante su ausencia.
IMSAN a dicidi caba cu e por bay. Esaki lo ta un gran beneficio pa Aruba tambe pasobra lo haya un hende cu hopi experiencia pa bolbe bin pasa esaki pa nos hendenan.
E ta un beneficio pa nos salubridad y e gastonan no ta asina halto. E orgnaizacion di Artsen Zonder Grens lo carga e gastonan. Tabata tin basta hulandes cu contrato y nan a bay. Esey a pone cu nan tabata poco precario y dificilmente por a perde un personal mas. Pesey tabata pendiente pa logra haya hende y awor despues di carnaval e empleado aki lo por bay yuda na Sierra Leona.
</doc>
<doc docid='diario_608' lang='pap' type='mono' source='http://www.diario.aw/2015/01/experto-hulandes-den-prevencion-di-infeccion-ta-duna-training-pa-cu-ebola-na-aruba/' term='ebola'>
ORANJESTAD  (AAN):  Dialuna na hospital a tuma luga e training pa cu cuido y tratamento di pashentnan cu ebola. E training a consisti di dos parti: mainta e experto Hulandes den prevencion di infeccion, esta Heleen Dogterom a comparti tur informacion necesario cu un team multidisciplinario di Aruba y den oranan di atardi el a demostra y guia e proceso di training practico tocante con pa bisti y kita e trahenan special di siguridad.
Dogterom, kende ta traha pa Leidsch Universitair Medisch Centrum, tabata na Aruba pa solamente un dia y ta haciendo un recorido di tur seis isla den Reino Hulandes pa haci e trainingnan aki riba peticion di RIVM.
El a splica prome con a maneha e situacion cu preparacion y training na Leiden, incluyendo e procedura, protocol y retonan. Despues  el a demostra y guia esunnan presente p’afo di hospital den un area unda a pone dos trailer cu lo por funciona como area di isolacion si ta necesario.
E procedura pa bisti e “pak” ta tarda mas of menos 10 pa 15 minuut. Pa kit’e ta tarda mas of menos dobel e cantidad di tempo. Heleen Dogterom a splica cu e ta un proceso cu ta rekeri atencion completo di dos persona, kende ta traha hunto como “buddies” cu ayudo di posternan di instruccion pa controla e paknan pa eventual defecto y pa bisti paso pa paso tur e partinan necesario.
Loke el a pone hopi enfasis riba dje ta e “handhygiene”, pues con pa percura y sigura cu e higiena ta wordo manteni na momento cu ta bisti, kita y cambia handschoen. El a subraya cu na momento di kita e “pak” ta ora cu tin e risico mas halto pa contagia cu e malesa contagioso ebola. Heleen Dogterom a remarca cu no mester di un diagnostico pa aplica e protocol estricto di isolacion, cuido y trato.
Tur protocol ta wordo aplica for di e prome momento cu ta sospecha cu un persona por ta contagia y tur medida di precaucion ta wordo tuma mes ora. E “pak” cu ta wordo bisti ta encera un “coverall”, cobertura dobbel, algun paar di handschoen cu ta wordo bisti riba otro, un bril, masker, un “short” y un sombre. Dogterom a conclui bisando cu e training na Aruba a bay “prima”.
</doc>
<doc docid='diario_609' lang='pap' type='mono' source='http://www.diario.aw/2014/11/aruba-a-intensiva-%e2%80%9cgrensbewaking%e2%80%9d-pa-deteccion-di-posibel-casonan-di-ebola/' term='ebola'>
ORANJESTAD(AAN): E personal cu ta traha den e area di grensbewaking na Aruba ta extra atento cu deteccion di casonan di personanan cu lo por drenta Aruba, como portador di e virus Ebola.
Aruba no conoce “highrisk flights”, esta vuelonan directo for di paisnan cu pashentnan di Ebola, y pues ta bira hopi dificil pa detecta si un persona a bula via-via pa Aruba for di un pais di riesgo. Awo pues tin cu monitor individualmente e personanan cu ta yega aeropuerto y pues ta siguiendo e “guidelines” di CDC.
Departamento di epidiomologia ta encarga cu e coordinacion general di e protocolnan y plan nacional pa cu maneho di Ebola y ta trahando hunto cu “grensbewaking” riba esaki. Maribelle Tromp, kende ta lidera e team di departamento di epidiomologia ta splica cu un di e factornan mas importante di e proceso di chekeo na aeropuerto ta atencion pa e informacion, o sea e documentonan, cu e persona mes tin cune.
Departamento di Inmigracion, esta IASA, cu hopi cautela ta revisa tur document cu e bishitante tin cune y ta haci e preguntanan necesario na e pasahero pa determina si e ta bin di un di e paisnan afecta pa Ebola of por a bin den contacto cu pashent(nan) di Ebola. E chekeo aki ta encera, entre otro, atencion pa e estado di salud di e personanan cu ta drentando Aruba, control di e stempelnan den e paspoort y visanan, etc. y e preguntanan cu ta worde haci ta basa riba un formulario di verificacion cu Salubridad Publico a provee na IASA.
Den e caso cu un persona ta mustra bon di salud, pero e ta actua sospechoso, e personal di IASA ta instrui con pa haci cierto pregunta di e formulario di verificacion pa determina si e bishitante a bin of no di un di e paisnan afecta pa Ebola of a bin den contacto cu un pashent cu e malesa aki. Den e caso di barconan, ta mas facil pa controla e hendenan na bordo, como cu cada barco mester entrega un certificado di estado di salud di su tripulante y pasaheronan na waf 24 ora prome cu e barco drenta.
Si tin indicacion cu e barco ta bin di e area afecta of tin persona malo di salud na bordo, e operador local di e barco ta esun cu ta responsabel pa haci preguntanan clave cu ta riba e “ebola verification sheet”. E informacion aki ta worde evalua y den corto tempo Aruba mester dicidi si ta laga e barco aki drenta, of no. “No ta facil na e fronteranan, pasobra Aruba tin un diversidad grandi di biahero di ful rond mundo y e fastioso ta cu awor aki di e affected areas, manera IASA a bisa nos, mas tanto ta bin di transito, dus nos no por tuma pasonan asina facil pa cu personanan asina,” Maribelle Tromp a subraya. Loke si por worde haci ta cu Aruba ta nenga visa di personanan biahando for di e areanan afecta pa Aruba. Asina ta preveni pa personanan di e areanan aki yega Aruba, pero esaki ta decisionnan cu mester worde tuma riba nivel ministerial.
</doc>
<doc docid='diario_610' lang='pap' type='mono' source='http://www.diario.aw/2014/11/aruba-ta-finalisando-un-plan-nacional-pa-maneho-di-ebola/' term='ebola'>
Hulanda ta un partner importante:
ORANJESTAD(AAN): Aruba no tin e capacidad ni recursonan pa trata pashentnan cu Ebola, pero ta conta cu Hulanda como partner importante den esaki. Hulanda ta dispuesto y prepara pa tuma pashent(nan) for di Aruba si cualkier caso di e malesa contagioso aki presenta na nos isla.
Maribelle Tromp di e departamento di epidimiologia di Departament di Salub Publico a comparti den un entrevista esaki y mas detaye tocante e plan pa cu maneho di Ebola na Aruba, cu ta actualmente den su fase final. Tromp a splica cu e proceso pa traha e plan no tabata uno facil, como cu a haci un “assessment” tanten cu ta trahando e plan y e conclusion ta cu falta hopi detaye cu no ta na nan luga manera mester ta pa cu Ebola.
Hunto cu partnernan clave departamento di epidiomologia ta trahando e plan nacional y na mes momento ta drechando e cosnan cu no ta na nan luga. E parti di informacion na e partnernan aki ta den un fase hopi avansa caba. A duna diferente lezing y a comparti instruccionnan na un gran cantidad di hende cu lo ta trahando directamente of indirectamente cu e situacion si acaso un caso presenta. Esaki ta inclui e servicionan cu ta operacional na e fronteranan manera aeropuerto y waf. E material mas importante cu mester pa por trata y traha cu un pashent cu tin Ebola ta e “paknan”; esaki nan a worde pidi caba na PAHO, pero no a yega Aruba ainda. E lineanan di comunicacion tambe a worde estableci caba, unda cu tur hende cu potencialmente por bin den contacto cu un pashent di Ebola, por ehempel na frontera of den cuido medico, sa unda pa “meld” e caso y kico ta e canalnan di comunicacion oficial. Maneho di Ebola ta cay bao di Calamiteitenverordening di Aruba y pues ta aplica e “vierpoot” consisitiendo di Brandweer, Polis, Asuntonan Social y Departamento di Salud Publico, Maribelle Tromp a comparti. Bao di e vierpoot, ta cay un cantidad grandi di organizacion cu ta worde poni hunto den ocho cluster, cada un cluster tin den dje servicionan y organizacionnan cu ta pertenece na e mesun area di trabao, manera utilidadnan, turismo, orden publico, etc. Tromp ta añadi cu ta trahando cu tur e clusternan pa cu e plan van aanpak y informacion, pa tin un bon coordinacion y tur hende ta riba e mesun linea. Tin hopi reunion ta tumando luga y ta tumando basta tempo pa e informacion yega corecto cerca tur e partnernan. Como partner den Reino Hulandes, Aruba ta reuni semanalmente via di telefon cu e organizacion encarga na Hulanda cu ta brinda Aruba cu e asistencia y guia tecnico. REVM. Ta poniendo un plan den otro, unda cu hospitaal a duna un maximo di cinco dia cu e pashent lo por keda Aruba y despues di esaki lo manda e pashent Hulanda of si tin otro opcion den regio. Como cu por lo pronto ta mustra cu den nos region no tin pais cu lo ta dispuesto pa brinda un pashent di Ebola cuido y tratamento, Hulanda ta sigui ta e unico opcion pa manda e pashent. Aruba no tin e capacidad ni den hende ni e placa pa por duna e cuido corecto na un pashent di Ebola na Aruba, Maribelle Tromp a conclui bisando.
</doc>
<doc docid='diario_611' lang='pap' type='mono' source='http://www.diario.aw/2014/11/cu-un-training-sorpresa-a-test-prome-caso-cu-turista-riba-senalnan-di-ebola/' term='ebola'>
ORANJESTAD  (AAN): Na prensa Hospital a haci un peticion pa keda cauteloso. Ezzard Cilie a splica cu riba nivel nacional nan ta debidamente prepara. Nan ta representa un parti chikito di e team y kiko cu pasa e lo yega na Hospital y ningun otro caminda. Kier garantiza cu tin lugar adecua pa trata hende. Nan tin diferente opcion pero ta prefera pa tene riba propiedad  di hospital pero pafor di hospital mes.  Awor aki nan ta hopi avansa y tin parti cu nan mester ta prepara pe semper. Dor cu tin hende prepara na Salubridad Publico nan tambe mester ta hunto cu e combinacion.
Den e parti di mediconan tin seis internista y dos di nan lo haci e trabou. Un medico a huramenta pa atende cu e pashentnan y mester tene cuenta cu den un caso asina nan tambe tin famia. E speranza ta pa busca tur forma pa detecta for di entrada di e pais bo ta yega hopi leu.
Den weekend a haya un caso di un turista y tabata un alarma falso. E tabata mas bien un training sorpresa pa mira con Aruba ta prepara su mes pa un situacion asina.  Tin un ekipo special y ta haci e diagnostico prome cu bai asina leu.
Ezzard Cilie director di hospital a splica cu nan a haya un ehercisio completo pa mustra con bon prepara tur ta. E mes como director por tene cuenta cu no por afecta 300 pashent den hospital. Pesey mes e turista cu a yega tabata un bon ehercisio pa nan por mustra con  prepara nan tabata. Tabata tin preguntanan cu a wordo presenta durante e conferencia tambe na Hospital relaciona cu Ebola. Aki a puntra te unda un profesional medico por nenga di atende un persona cu señalnan di Ebola.  E empleadonan medico por nenga di brinda e asistencia medico na un persona cu senjalnan di Ebola por ehempel segun e director di Hospital cu tabata wordo asisti tambe pa Dr Jaclyn de Kort specialista di infeccion.
</doc>
<doc docid='diario_612' lang='pap' type='mono' source='http://www.diario.aw/2014/10/minister-di-salud-su-buro-hunto-cu-despa-y-buro-di-calamidad-a-presenta-nan-plan-pa-atende-cu-ebola/' term='ebola'>
Mervin Wyatt-Ras:
ORANJESTAD   (AAN): Aunke nos no tin ningun caso di e malesa Ebola na Aruba, ayera durante reunion di e comision di Asuntonan Social y Salubridad Publico a keda presenta un plan nacional di accion di diferente actor ariba tereno di salud pa atende cu e malesa aki. Segun presidente di e comision, Mervin Wyatt-Ras, esaki ta necesario pa prevencion pa nos ciudadanonan y tambe pa nos bishitantenan en bista cu nos ta un pais turistico.
Desde augustus di e aña aki World Health Organization a bati alarma pa cooperacion mundial pa cu e malesa aki cu a inicia na West Africa y a cuminsa cana bai mas pais pa motibo di viahe y dor di transmision via naturaleza.
Sra. Maribelle Tromp a duna un bista di kico e malesa ta, señalnan, con e ta ser transmiti, diagnose via laboratorium, fayecimento, cooperacion cu otro pais y e plan nacional cu ta trahando ariba dje.
E keintura cu ta bira homoragia ta conduci den 90% di e casonan sin tratamento na morto mientras ora tin tratamento 50-60% di casonan tambe lo fayece. Esaki ta haci Ebola un malesa devastador pa humanidad. Por bisa te 25 di october di e anja aki tabatin 10.141 caso di cual 4922 caso (50%) a culmina den morto. Te ainda no tin un vacuna pa cura e malesa aki. E casonan tabata concentra na Guinea, Liberia y Siera Leone mientras awor tin casonan na Mali, Nigeria, Senegal, Spanje y Merca. Por nota cu e paisnan Africano cu ta mihor prepara social economico ta logra domina e malesa mihor, manera p.e. Nigeria y Senegal. Dor cu inicio di e malesa ta parse griep of dengue ta dificil pa señal’e den comienzo. Den e promer 2 dianan e persona en cuestion ta manifesta keintura, dolor di curpa, dolor di cabez. Di 3 y 4 dia e persona ta haya sakamento, diarea. Di 6 pa 7 dia e persona su wowonan ta bira cora, e ta sangra for di su orea, boca, nanishi y ta haya rash cu sanger bao su cuero. Den 10 dia si e persona no haya tratamento su rinjon y higra ta faya y e patient ta muri. Durante e periodo cu e persona ta saka e liquidonan, manera saka, diarea y sanger e ta sumamente contagioso. Aki higiena, plantanan especial pa profesionalnan medico, equiponan, desinfectante y formanan pa deshaci di e desperdicio ta sumamente importante. Wyatt-Ras y tur e miembronan di Parlamento presente a keda impresiona di e forma profesional con departamento di Salud hunto cu tur e actornan a traha te awor unda a traha ariba formanan di coordinacion, monitoring, analisis, prevencion y tambe comunicacion pa cu e malesa aki. A reuni cu varios stakeholders, entre nan esnan cu ta traha na nos frontera tanto aereo como maritimo. Ta haci uzo di un formulario standardiza pa registra tur pasahero, enespecial pa averigua unda nan a viaha. Den caso constata un caso lo haci uzo di e calamiteiten verordening y ta bezig pa train profesionalnan kico pa haci y con pa bisti. Ta importante pa equipa hospital of un lugar unda lo atende cu un posibel patient pa ora tin emergencia sa kico pa haci. Hospital ta bezig ta traha protocol. Airport tin un protocol caba. Varios miembro di Parlamento a haci pregunta y Minister di Salud, sr. Alex Schwengle alavez a contesta tambe preguntanan por escrito di parlamentario Varlack durante e reunion.
Ora e Plan Nacional ta completamente finalisa y cu ta conoci cuanto fondo tin lo bin cu un otro presentacion pa Parlamento. Wyatt-Ras ta spera cu Parlamento den su totalidad lo sigui sostene e plan nacional.
</doc>
<doc docid='diario_613' lang='pap' type='mono' source='http://www.diario.aw/2014/10/hospital-ta-traha-hopi-di-cerca-y-intensivo-cu-departamento-di-salubridad-publico-riba-e-situacion-di-ebola/' term='ebola'>
ORANJESTAD(AAN): Ezzard Cilie director di Hospital tabata tey pa comenta riba un topico hopi bibo rond mundo. Esaki tin di haber cu e asunto di e Virus di Ebola. Dr Jaclyn de Kort specialista medico cu ta parti di e team encuanto Ebola tabata tey hunto cu e director di Hospital.
Hospital ta traha hopi di cerca y intensivo cu e departamento di Salubridad Publico. Den caso cu constata un caso di Ebola na Aruba esun prome pa actua ta minister di Salubridad. Ta tende hopi storia relaciona cu e efectonan actual na Merca unda tin diez hende infecta y dos a fayece.
Si algo asina sosode na Aruba e lo bira un crisis nacionnal segun e director di Hospital. E dunamento di informacion eroneo por crea panico den e pueblo. Tin incidentenan cu a tuma lugar caminda hende cu tin sintoma mesora kier maranan na hendenan cu Ebola.
No por nenga cu Aruba no por confronta su mes cu situacion asina. Tin barconan cu ta bin di Africa cu ta pasa Aruba. Mescos tin avionnan cu ta bula y bin cu hende for di tur parti di mundo cu tambe por yega Aruba. Ezzard Cilie a bisa cu e trabaonan e momentonan aki ta canando hopi bon. Aruba no ta full prepara pero ta canando hopi leu pa keda cla cu esaki.
Ta den un estado avansa di preparacion. Salubridad Publico tin un crisis team cu Hospital ta forma parti crucial den dje. Den nomber di minister lo tuma e decisionnan. Hospital como identidad di pais pa cuido por haya un situacion unda e minister por impone pa hospital ricibi e pashent y trata e pashent. Si haya un pashent nan por dicidi cu e no por drenta como pashent Hospital pero nan por haya un situacion unda ta bisa cu hospital no por dicidi esey e momento ey. Un prome minister por proclama e crisis. Mester tin hende cla den grupo cu medico specialista y enfermeronan cla pa trata e pashent sin causa riesgo pa otronan.
</doc>
<doc docid='diario_614' lang='pap' type='mono' source='http://www.diario.aw/2014/10/ebola-work-groep-di-despa-haciendo-presentacion-na-diferente-instancia/' term='ebola'>
Drs. Maribel Tromp, Hefe Epidemiologia:
ORANJESTAD (AAN) – Durante su presentacion tocante e datonan mas actual relaciona cu Ebola Virus, drs. Maribel Tromp, Hefe di Seccion di Epidemiologia na DESPA, a referi na e prome caso cu a keda conforma na Merca, pa ta specifico na Texas.
E persona aki a biaha di Liberia pa Texas unda a yega dia 20 di September ultimo, y pa dia 26 mester a dune atencion medico. E laboratorio CDC a confirma e cu e pacient tin Ebola y mesora el a wordo isola y a haya tratamento y ainda e ta ricibiendo ayudo medico.
Drs. Maribel Tromp a menciona tambe e sintomanan di Ebola. Nan ta cuminza similar na un dengue of Chikunkunya.
E ta ocasiona fiebre, dolor di cabes, dolor di musculo y weso, problema cu garganta, debilidad severo di musculo y adicionalmente, e persona por haya: habrimento di barica, sacamento, rash, dolor den pecho y abdomen, perdida severo di peso, mal funcionamento di higra y nier, anorexia, wowonan cora, hemoragia. Despues di e hemoragia e persona ta haya dificultad pa hala rosea, e ta cay den somnolencia, delirio, coma y morto.
E periodo di incubacion ta entre dos pa 21 dia, y e average di e duracion ta entre ocho pa diez dia, y 90 porciento di e casonan ta resulta fatal.
Pa diagnostica e virus ta necesario haci testnan specifico den Laboratorio. Mester sigui e regulacionnan di IATA (Agencia internacional di transporte aereo), y e mester wordo confirma pa Organizacion Mundial di Salud, CDC di Merca y PHAC di Canada. Ainda no tin acuerdo cu Aruba.
E virus ta wordo transmiti door di vleermuis specificamente di Africa, y cu ta imigra di un lugar pa otro dentro di e areanan afecta na Central y West Africa.
Nan no ta transmiti e virus directamente na e ser humano, pero nan ta morde specienan manera macaco y antilope, cu ta bestianan comestible na Africa. Di hende pa hende e virus ta wordo transmiti door di contacto directo cu sanger di e persona infesta, via fluidonan di curpa, semen di hende homber (contacto sexual), si mishi cu paña di e persona infesta (por ehemplo e personal medico cu ta trata e persona si no a tuma suficiente precaucion), por ehemplo na momento di maneha e ekiponan medico uza pa trata e pacient; no uza e ekipo di proteccion (mascara pa tapa boca, handschoen, etc).
Tambe ora di maneha personanan of animalnan infesta of bin den contacto cu e fluidonan di e pacient su curpa. Den caso di morto di un pacient infesta cu Ebola, no por haci autopsia y e forma mas adecua ta haci cremacion cu e curpa, segun drs. Maribel Tromp a menciona.
Ebola team work group di Aruba a haci diferente presentacion, incluyendo e personal di Hospital dr. Horacio Oduber, mirando cu na Aruba como un pais turistico, aunke e pronostico pa un caso yega na nos isla ta hopi abao, tog no por descarta esaki completamente. Asina mes a alerta e autoridadnan tanto di crusero como aeropuerto pa tene cuenta cu e regulacionnan cu tin, pa preveni mas tanto posible un eventual contagio di Ebola na riba nos Isla.
</doc>
<doc docid='diario_615' lang='pap' type='mono' source='http://www.diario.aw/2014/10/despa-a-forma-su-%e2%80%9cebola-work-group%e2%80%9d-pa-actua-lihe-den-caso-di-importacion-di-e-virus/' term='ebola'>
Drs. Maribel Tromp, Hefe di Epidemiologia:
ORANJESTAD (AAN) – Diabierna mainta, drs. Maribel Tromp, Hefe di Departamento di Epidemiologia y Investigacion di Departamento di Salubridad Publico (DESPA), den conferencia di prensa a informa tocante e desaroyonan actual di e virus Ebola.
Prome cu e conferencia di prensa, sra. Tromp a duna un presentacion cu diferente slides, den cual a toca puntonan manera kico ta e virus di Ebola, con e situacion ta na e momentonan aki den e partinan mas afecta di West Africa, con e malesa ta desaroya su mes, con ta yega na diagnostico, con e ta wordo transmiti, entre otro aspectonan mas, cu nos redaccion lo elabora riba dje den otro articulo.
Durante e conferencia di prensa el a menciona cu e rueda di prensa aki ta pa duna un update tocante situacion di Ebola den e lugarnan afecta, y tambe pa cu Aruba mes kico DESPA hunto cu otro partnernan cu por haya nan mes confronta cu un situacion, unda un persona por importa e virus menciona na Aruba, por ehemplo si e bin Aruba for di West Africa, sea via aeropuerto of nos waf, por ehemplo den crusero.
DESPA a sinta den grupo cu su partnernan specifico y hunto, nan a traha un plan di accion y comunicacion con nan tin cu deal, en caso cu nan topa cu un caso sospechoso cu wordo notifica, y pa duna cuido y tratamento na e pacient.
Sra. Maribel Tromp a menciona cu nan ta den e fase final di e plan, y nan ta sinti importante pa media wordo envolvi como un partner, pa asina e informacionnan corecto sali afo pa e publico en general, sin nodi pa e publico en general sin mester drenta den panico.
E dama a agrega cu te ainda Aruba ta wordo considera como un Isla di poco riesgo pa haya importacion di Ebola, pero no por descarta cu e por sosode, mescos cu a pasa na Merca cu un caso di un persona cu a yega Texas cu e virus.
Aruba ta ricibi un trafico grandi di persona di tur parti di mundo, no solamente turista pero di tankero y barconan cu tambe ta bin for di e region afecta, y nos isla mester ta alerta y esey ta loke DESPA ta haci hunto cu tur e partnernan concerni.
Sra. Maribel Tromp a menciona cu dr. Salazar ta e vocero di e grupo di trabao cu a wordo lanta (Ebola work group) y tur entrevista y informacion ta bay atravez di dje.
Asina cu e plan ta rond, DESPA lo presente na prensa como partner di e grupo di trabao, y tambe si prensa tin comentario of ta desea informacion direct tambe por wordo poni den e plan nacional di comunicacion, y si tin pregunta tambe por contesta pregunta pa medio di email.
Sra. Tromp a subraya cu tin diferente publicacion cu ta saliendo den media tocante Ebola cu no ta corecto, por ehemplo cu e por wordo transmiti pa medio di aire, of di come fruta, entre otro, cu no ta corecto y cu por spanta un comunidad innecesariamente.
E dama a agrega cu e grupo di trabao ta purba mantene nan mes riba un linea di comunicacion clear y duidelijk riba loke ta pasando, pa asina prensa duna e ciudadania e informacion corecto sin mester di alarma, ningun hende.
Sra. Tromp a añadi cu nos mester realiza cu no por cera porta pa ningun malesa, pasobra den henter mundo tin trafico humano den menos di 34 pa 36 ora.
Pero loke si por haci ta cu un notificacion ricibi di adelanta, por actua pa contene e malesa pa menos hende wordo infesta y esey ta e tarea di un departamento di salubridad publico. DESPA tin monitor den lugarnan estrategico y personal capacita y instrui con pa haci e reconocimento y notificacion di e malesa na un forma apropia. Pesey tin e grupo di trabao y e linea di comunicacion cu sa e posible escenarionan y con ta bay actua, pero pa keda completamente immune pa haya un malesa, esey ta imposible.
</doc>
<doc docid='diario_616' lang='pap' type='mono' source='http://www.diario.aw/2014/10/di-7178-caso-raporta-di-ebola-virus-3338-persona-a-fayece-na-west-africa/' term='ebola'>
Te cu 28 di September ultimo:
ORANJESTAD (AAN) – Diabierna mainta, den e sala di conferencia di Departamento di Salubridad Publico, sra. drs. Maribel Tromp, a duna un presentacion di e situacion actual di “Ebola Virus Disease” (EVD).
Drs. Maribel Tromp ta e Hefe di Seccion di Epidemiologia di DESPA, y el a cuminza pa splica cu e virus aki ta pertenece na e famia Filoviridae, y el a outbreak na Africa Central y e parti West.
Tin cinco tipo di e Virus Ebola, di cual el a menciona tres: Zaire Tipi, Marburg Virus y Cueva Virus.
EVD ta causa fiebre hemoragico viral y ta afecta multiple organonan di curpa, cu un porcentahe mortal di 90 porciento.
Su prome aparicion tabata na aña 1976 na Sudan of Congo. Su outbreaknan ta na Central y West Africa cu ta abarca: Sierra Leone, Liberia, Guinea y tambe Nigeria y Senegal.
E situacion actual pa loke ta casonan raporta ta emiti e siguiente cifranan:
Te cu September 28, 2014: tin 7.178 caso reporta, cu 3.338 fayecimento. Te dia 23 di September ultimo, a muri 375 persona. Na Guinea, Sierra Leone y Liberia e transmision di e virus ta intenso, na Nigeria y Senegal e transmision ta localiza, y e porcentahe di casonan fatal ta 47 y 53 porciento, respectivamente.
Tin den prueba un tratamento experimental cu ta un posible vacuna cu e intencion tabata pa e keda cla pa 9 di September di e aña aki, pero no a bira posible y e expectativa ta pa e keda cla na mitad di aña 2015. Kiermen, pa aworaki no tin un tratamento specifico y tampoco vacunacion. Den nos siguiente edicion DIARIO lo trece mas informacion tocante e interesante presentacion aki.
</doc>
<doc docid='diario_617' lang='pap' type='mono' source='http://www.diario.aw/2014/08/apesar-aruba-ta-low-risk-pa-ebola-tog-a-tuma-diferente-accion-preventivo/' term='ebola'>
Mervin Wyatt-Ras:
ORANJESTAD (AAN): Dia 8 di augustus ultimo WHO a declara e outbreaking di Ebola como  como un emergencia di salud publico, pa concientisacion internacional. Segun WHO tur Estado di mundo mester ta alerto pa e virus door di viahamento di persona cu por transporta e virus. Departamento di salud cu tin contacto estrecho cu WHO a atende un teleconferencia cu CARPHA, PAHO y WHO unda a duna recomendacion pa paisnan, esaki segun informe di Epidemiologo sr. Eugene Maduro.
Aunke cu na Aruba no tin niun caso di Ebola y Aruba ta den un region “low risk”, tog departamento di Salud Publico a lanta un grupo di trabao consistiendo di representantenan di diferente seccion manera Malesa contagioso, Epidemiologia, Management team y informacion.
Ya caba ser duna sesionnan di concientisacion na esnan cu ta traha cu entrada y salida di pasahero na Aruba y tambe na esnan cu ta traha den cuido lo haya informacion.
Segun splicasion di señora Latifa Mercera, enfermera di e seccion di Epidemiologia, Ebola ta un virus hemoragico cu simptomanan  parecido na dengue y chicungunya. Pues e persona infecta por sinti dolor di cabez, dolor di weso, rash, sacamento, diarea y por haya sangramento interno y externo. E malesa ta hopi contagioso door cu e virus ta den tur liquido di e patient, p.e. den scupi, saka, urina, af, semen.
E malesa a cuminsa na Guinea-Africa y na maart di e aña aki WHO a constata aumento drastico na Africa central y west y a bati alarma. E malesa ta devastador enbista cu 90% di esnan cu a ser contagia a fayece.
Recientemente por a tende cu lo tabatin un caso na Venezuela, sinembargo esaki a ser desmenti, door cu segun informe tabata trata di un caso di malaria.
Mervin Wyatt-Ras cu na varios ocasion a yega di haya presentacion di diferente departamento di salubridad den comision di Bienestar General y Salud di Parlamento tin palabra di elogio pa e forma diligente cu e profesionalnan di e Departamento di Salud ta atende cu precausion y concientisacion encuanto di Ebola. Wyatt-Ras ta di acuerdo cu aunke cu nos no tin niun caso nos tin cu keda alerto, enbista cu nos ta un pais turistico unda tur dia hende ta drenta y sali for di nos pais.
</doc>
<doc docid='diario_618' lang='pap' type='mono' source='http://www.diario.aw/2014/08/no-tin-tratamento-specifico-pa-virus-di-ebola/' term='ebola'>
Dr Salazar:
ORANJESTAD(AAN): E virus Ebola ta uno Selvatico cu ta biba na Africa y raton di anochi ta su reservoir principal. E ta come e fruta y ta afecta otro animal. Macaco, Gorila, Porco Espina y por afecta e ser masculino tambe. Wilmer Salazar durante e conferencia a splica cu e virus ta uno mortal.
E transmision bou un contacto estrecho e chens ta grandi pa haya e virus. Ora hende ta come macaco, of carni afecta curu of semi curu e transmission ta bin. Biahamento ta den algun ora di un dia pa otro pa e virus cruza yega otro destino. Un hende cu biaha por yega Aruba sin e efecto pero cu e virus cu lo desaroya na Aruba mes cu tur consecuencia.
Efectonan ta cana cu sangramento interno, externo y bay den shock y muri. Hopi biaha no por haci algo pa scapa bida di un hende asina segun Dr Wilmer Salazar. Mas leu e dokter a splica cu no tin tratamento specifico pero un tratamento di apoyo por worde duna y pidi Dios pa mehora durante un lapso. E transmission ta hopi abou y pesey e risico pa nos haya e virus tambe ta abou. E vigilancia mester tey pa controla y mantene e situacion pa evita cu e por bira un problema.
Controla esnan cu ta bin Aruba tambe mester tin wowo riba dje. E contacto cu Africa ta hopi abou pero e grupo di hende cu tin mayor risico di worde afecta ta e dunador di salud. Wimer Salazar a splica cu e grupo di risico tin e chens mas grandi di haya e problema aki. Den cierto parti di Africa e virus tey presente. E areanan aki no ta accessible pa dokter of esnan cu por yuda pasobra tin Guerra den e areanan aki y dificilmente por drenta pa duna un man. Ta un nivel di hopi tecnologia cu no por handle cune mesora pero tin e capacidad pa por controla e situacion. E parti di apoyo ta loke por worde duna. Tur of mayoria di virus ta auto limita. E dañonan cu esaki ta causa ta loke mester worde controla. E virus cu tin por causa e daño mas grandi. E transmission ta hopi abou. Un dokter, e tempo di sosten cu terapia intensivo pa mantene bou balance te ora e problema inflamatorio di e virus pasa segun dr Wilmer Salazar. Protocol tin y ta pone cla door di e Organizacion Internacional di Salud. Nan mes ta trahando riba un plan nacional si presenta un brote den Merca of Caribe. Lo adapta tur cos basa riba e virus aki. Si mester presenta un persona cu sospecho di Ebola, Hospital y Salubridad Publico tin e herment necesario pa controla e virus aki. Nan tin contacto cu PAHO y WHO, CARPHA y tambe esnan di area di laboratorio di Hulanda. Si pasa algo mesora nan lo informa Salubridad Publico y nan lo manda alerta segun dr Wilmer Salazar.
</doc>
<doc docid='diario_619' lang='pap' type='mono' source='http://www.diario.aw/2014/08/e-reservorio-principal-di-e-virus-di-ebola-ta-e-raton-di-anochi-cu-ta-alimenta-di-fruta/' term='ebola'>
Dr. Wilmer Salazar a splica:
ORANJESTAD (AAN) – Den conferencia di prensa convoca pa e seccion di Epidemiologia y Management Team di Departamento di Salud Publico, dr. Wilmer Salazar a hiba palabra tocante e tema di Ebola.
Dr. Salazar a menciona cu e virus aki ta uno selvatico den Africa, na unda e ta biba su ciclo normal, y e raton di anochi, specialmente esnan cu ta alimenta di fruta, ta su reservorio principal.
E raton di anochi aki tin e virus den dje, pero no ta afecte. Pero door di su faces, e ta afecta otro animalnan manera macaco, porco spino, antilope, gorila y accidentalmente e por afecta e ser humano.
E funcionario a subraya cu ultimamente, Africa cu ta e Continente di mas pober di mundo, ta wordo afecta pa hamber, pobreza, un estado social hopi abao y guera.
Esaki ta haci cu mayoria di e poblacion ta penetra den areanan selvatico cu consecuencia cu nan ta trece cierto tipo di malesanan cu ainda nos no conoce, y cu lamentablemente via di un huesped accidental cu ta un ser humano, ta adkiri un infeccion cu pa otro animalnan por ta leve, pero pa hende cu nunca a haya esey, e ta resulta mortal.
Den e caso di Ebola, entre 50 pa 90 porciento di e casonan ta mortal. Sinembargo e transmision ta hopi abao. Por ehemplo, si e tabata via laira e lo a plama hopi lige, pero den e caso aki ta e contacto estrecho entre un persona y otro ta causa e transmision di e virus.
Dr. Salazar a agrega cu na Africa, en general, e infeccion a cuminza ora e hendenan a come macaco of carni infecta curu of semi-curu. Ora e persona ta infecta su contacto cu e famianan ta crea e mesun transmision y asina poco poco te aworaki a bira un brote cu Organizacion Mundial di Salud a pone mas atencion na dje. Asina Europa, Asia y Merca ta tene mas cuenta cune, y tambe den Caribe nos mester tuma medida pa motibo cu viahamento actualmente, den e mundo moderno, ta den poco oranan of di un dia pa otro.
E periodo di encubacion ta di dos pa 21 dia y un persona cu ta infecta por yega Aruba sin sintoma y desaroya esakinan durante e dianan siguiente.
Nan ta sintomanan similar na un griep sin tosamento, dengue of chikungunya, of cualkier otro malesa viral hemoragico.
E causa di morto ta un inflamacion intenso cu e virus aki ta ocasiona den e curpa humano, y cu ta consisti di sangramento interno y externo, hypotension, shock y morto, y hopi biaha no por haci nada pa yuda un persona asina.
Dr. Salazar a indica cu e problema di Africa ta cu pa creencianan religioso, social y cultural no ta posible pa mishi of haci un estudio completo riba e consecuencia y tratamento di e virus.
El a subraya cu no tin tratamento especifico pa e virus aki, solamente di sosten pa e hemoragia, keintura, y deshidratacion y reza na Dios pa e persona por mehora durante un lapso.
E riesgo pa Aruba haya e virus aki ta hopi abao, pero di tur manera mester tin vigilancia pa detecta, trata y contene si en caso cu un turista cu bin Aruba, of un hende di Aruba cu ta viaha pa e area endemico, por desaroya e sintomanan akinan.
Si un persona tin keintura, hemoragia y sintomanan di virus hemoragico, nos mester pensa den dengue, chikungunya y aworaki den Ebola, si e persona a bin di un area endemico manera Africa.
Afortunadamente nos no tin mucho viahamento pa Africa y e conexion comercial y turistico cu e continente aki ta minimal.
E grupo cu tin mayor riesgo di contrae e infeccion aki na Africa, ta e dunadornan di cuido di salud, cu nan ta yama “docternan sin frontera” cu mester bay na aldeanan, mishi cu pacientnan. Nan ta adkiri e virus door di contacto activo cu sanger, scupi, af, e curpa humano mes. Hopi di nan a fayece caba.
Docter Salazar a señala cu na Aruba Minister di Salud y Departamento di Salud Publico ta poniendo hopi atencion riba esey, y nan ta trahando pa mantene un vigilancia, y no tin restriccion di viahamento, pasobra e brote ta den aldeanan, ni sikiera den e ciudad na Africa.
E aldeanan aki ta hopi inaccesible pa personal medico y pa gruponan di investigacion pa motibo di gueranan y situacionnan cultural y religioso di cada aldea.
E virus aki ta mortal y na Aruba nos no tin modo pa haci un diagnostico, y solamente tin poco laboratorio rond mundo cu por haci esaki cu ta na un nivel hopi tecnologico cu nos no por maneha. Pero nos tin e capacidad di maneha e muestranan di likido, material y biopsia pa mande na un centro di referencia pa haci e diagnostico y actualmente, den combersacion cu Landslaboratorium lo keda den contacto cu un laboratorio na Hulanda cu ta hopi halto den investigacion, pa haci diagnostico si algo asina presenta.
</doc>
<doc docid='diario_620' lang='pap' type='mono' source='http://www.diario.aw/2014/08/who-a-bati-alarma-tocante-virus-di-ebola-cu-por-expande-globalmente/' term='ebola'>
Sr. Eugene Maduro di Salud Publico:
ORANJESTAD (AAN) – Departamento di Salud Publico Aruba (DESPA), a convoca un rueda di prensa, diahuebs atardi, pa elabora riba e tema di Ebola, cu ta un virus mortal, cu a bira endemico na Africa, y mirando cu Aruba ta un Isla turistico, informacion a wordo duna tocante un plan di accion preventivo.
A hiba palabra e Epidemiologo sr. Eugene Maduro, Lativa Mercera ken ta e Enfermera titula di Seccion di Malesa Contagioso, y dr. Salazar.
Señor Eugene Maduro a menciona cu aña pasa na Africa, specificamente na Guinea, a cuminza registra e prome casonan di e virus Ebola, y na Maart 2014 nan a bati alarma na Organizacion Mundial di Salud (WHO), unda cu e casonan a aumenta mas tanto den e Continente Africano, parti central y west.
Te cu dia 11 di Augustus, datonan publica riba e website di WHO ta indica cu tin un total di 1.975 caso di Ebola di cual 1.061 hende a fayece.
Esaki ta duna di conoce cu mas cu 50 porciento di e personanan afecta cu e virus ta muri, pa motibo cu e ta letal den 90 porciento di e casonan.
“Como Departamento di Salud Publico, nos a sigui un teleconferencia cu a wordo organiza for di Caribbean Public Health Agency, y tambe door di representantenan di PAHO y WHO, den cual a duna recomendacionnan pa tur pais den e region pa cu e situacion di Ebola”, sr. Eugene Maduro a menciona.
El a agrega cu diabierna cu a pasa, dia 8 di Augustus WHO a declara e out breaking di Ebola como un emergencia di salud publico, di concientizacion internacional.
“Kiermen, pa tur hende ta alerta riba nivel mundial. Esaki ta nifica cu a base di recomendacionnan di expertonan cu a bin hunto, a dicidi di declare un alerta global na unda tur Estado di mundo mester ta alerta pa un posible introduccion di e virus, door di viahamento di persona, unda e chens ta grandi cu e por drenta den un pais cu ainda no tin casonan di Ebola registra”, sr. Eugene Maduro a subraya.
Na Departamento di Salud mes, nan a lanta un grupo di trabao cu ta consisti di representantenan di diferente afdeling: Malesa Contagioso, Epidemiologia, Maneho, Epidemiologia, Management Team, y tambe seccion di informacion.
“Asina, constantemente nos ta sinta hunto pa traha riba un maneho pa cu Ebola. Di BVG nos a saca un pagina di informacion clinico, specificamente pa e dunadornan di cuido, y aki nos por pensa riba docternan di cas, Specialista, esnan di SVb. Tambe nos a manda un Travel Info pa tur agencia di viahe y aerolineanan y esnan cu tin di haber cu entrada y salida di turista, pues no ta papiando di Aeropuerto y APA”, sr. Maduro a señala.
Nan a wordo informa riba e situacion y tambe di e recomendacionnan cu tin, cu no tin ningun restriccion pa viahameto pa cu e virus di Ebola.
Diabierna awor, nan ta bay duna dos presentacion: un na e gruponan cu tin di haber cu entrada y salida di pasahero y tambe pa esnan cu ta wordo yama di prome, manera KPA, Brandweer y Ambulance, y e di dos sesion lo wordo dirigi na dunadornan di cuido, esta enfermeranan, presidente di diferente organizacion di docter pa concientiza nan riba e posible entrada di e virus Ebola na Aruba.
</doc>
<doc docid='diario_621' lang='pap' type='mono' source='http://www.diario.aw/2014/08/ebola-ta-un-virus-nobenta-porciento-mortal/' term='ebola'>
Famianan di Arubianonan cu ta na Nigeria preocupa:
ORANJESTAD (AAN) – Señora Lativa Mercera, Enfermera Titula di Seccion di Epidemiologia di Departamento di Salud Publico (DESPA), a referi den conferencia di prensa, na e sintomanan di e virus Ebola.
Ebola ta un virus hemoragico y su sintomanan ta similar na dengue y chikungunya, cu tin na Aruba caba.
Pero e problema ta cu no por sa na ki momento un persona ta contagioso pasobra e periodo di incubacion por tuma entre dos pa 21 dia.
“E bon ta cu den e periodo di incubacion e no ta contagioso pa otro persona. E ta cuminza cu dolor di cabes, dolor di weso, keintura halto, por sigui cu rash, sacamento, diarea, y por cuminza cu sangramento interno of externo”, sra. Mercera a indica.
El a agrega cu ora e sintomanan a cuminza e persona ta bira contagioso pa tur hende rond di dje, y e por fayece. E casonan fatal ta 90 porciento.
“ Ora e persona ta cuminza saca fluidonan for di su curpa, tur esaki tin e virus den dje y ora ey e problema di contagio ta cuminza. Aworaki, hopi di e personanan cu ta traha den sector di medicina y esnan cu ta atende cu pacient a bin fayece pasobra e pañanan cu nan tabata tin bisti of e manera con nan a cuida e pacient, no tabata esun adecua”, sra. Mercera a subraya.
E virus ta wordo haya den sanger, urina, af, scupi y semen. Kiermen, cu si e persona sobrevivi, su semen despues di siete siman ainda tin e virus bibo y e por pase via transmision sexual.
“Na nos seccion di Malesanan Contagioso, nos a haya diferente yamada pasobra nos tin hendenan di Aruba trahando aworaki na Nigeria y na Togar tambe, y nan famianan ta preocupa, loke nos ta compronde sigur. Nan kier viaha pa Africa y nos ta bisa nan cu no tin restriccion di viahe solamente cu si nan no mester bay, no bay y sigur si ta e lugarnan unda tin e outbreak awor, y si nan ta bay tog pa tuma contacto cu nos seccion unda cu nos por papia un tiki mas tocante kico por haci. Nos ta bay sugeri tambe si no tin nada di haci unda tin e outbreak pa no bay eynan tampoco”, sra. Mercera a remarca.
Con e virus ta wordo transmiti na e ser humano?
Sra. Mercera a indica cu e transmision ta bin di contacto cu macaco cu alavez tin contacto cu raton di anochi, specialmente esun cu ta come fruta. Asina e ciclo ta. No tin cura ni vacuna pa Ebola.
</doc>
<doc docid='diario_622' lang='pap' type='mono' source='http://www.diario.aw/2020/02/minister-maduro-a-gradici-instructornan-di-kidpreneur-with-big-ideas/' term='ebola'>
ORANJESTAD (AAN)  – Recientemente Minister Xiomara Maduro tabatin un encuentro cu tur e docentenan di e programa ‘Kidpreneur$ with BIG Ideas’ pa asina gradici nan pa e trabou boluntario cu nan a haci durante e periodo di februari 2018 te november 2019.
‘Kispreneur$ with BIG Ideas’ a wordo organisa pa Iniciativia pa Desaroyo di Empresanan Arubano  (IDEA) cu ta un unidad di Departamento Economico.
E mandatario a yama danki na tur e instructornan: Sra. Jorainne Lacle-Giron cu a splica e hobennan tocante di ‘Finansa’, Sr. Benjamin Romney ex docente di EPI cu a instrui e muchanan con pa traha ‘tuna wrap’, Sr. Alejandro Villa di Garden Fresh Café cu a siña e hobennan con pa traha smoothie y juice fresco saludabel y Sra. Sandra van der Linde di Wall Painting Aruba cu a siña e muchanan con pa schets y verf riba canvas.
E dignatario a gradici tambe Sra. Jeanine Dania di Artistic Bottle Aruba cu a consientisa e muchanan di con mester tene Aruba limpi y alabes a mustra nan con por gana placa haciendo esaki y a siña nan pinta riba botter resicla.
Minister Maduro a yama danki tambe na  Srta. Nyohmi van der Biezen di Community Museum y Museum of Industry cu hunto cu e muchanan a traha gel di aloё pa cabey y curpa,  Sr. Bryan Solagnier di Elite Productioncu cu a mustra e muchanan kico tur por haci cu tecnologia ora tin un concierto, Sra. Marylu Ras y sr. Miguel Arrebola  di Gianni’s Group cu a siña e muchanan con pa promove producto y Sr. Dave Martinus di Action Coach cu a  elabora riba Marketing & Sales.
E mandatario a gradici tur e instructornan cu boluntariamente a educa y a inspira nos hobennan di Traimerdia con pa bira futuro comerciante.
Minister Maduro  tabatin un palabra di gratitud tambe pa sra. Judella Trim y sra. Louella Croes di IDEA pa nan tremendo trabou y dedicacion pa a haci e bunita proyecto aki posibel pa tur nos hobennan di Traimerdia.
E dignatario a yama danki tambe na Setar y Traimerdia pa haci ‘Kidpreneur$’ with BIG Ideas un exito rotundo.
</doc>
<doc docid='diario_623' lang='pap' type='mono' source='http://www.diario.aw/2019/08/lionel-lancelot-campbell/' term='ebola'>
“Señor ta mi wardador,
mi n’tin falta di nada;
Den cunucu di yerba berde,
E ta ponemi sosega.
E ta hibami na awa tranquil,
pa mi bolbe hanja forsa”
Salmo 23:1,2,3.
Cu inmenso dolor na nos curason, pero agradecido pa tur locual e la nifica pa nos, nos ta anuncia fayecimento cristianamente di nos casa, tata, welo y bisa welo stima:
Lionel Lancelot Campbell
Mihor conoci como: “Leo”
*19 Augustus 1941   –    †31 Juli 2019
Na nomber di su:
Esposa:           Lourdes S. Campbell-Croes
Yiunan:          Jerehm M. & Anabella Campbell-Maduro
Amber & Jose Alfredo Kock-Campbell
Joshua A. & Elisa Campbell-Duijm
Nieto(a)nan:   Alfred Kock y Glinny Kock
Kay & Benjamin Rasmijn-Campbell
Denise & Otmar Kelly-Campbell
Samantha & Timothy Cordilla-Campbell
Alyonah Campbell
A-Jay Campbell
Alyssa Campbell
Euwart Winterdal & Thais Maduro
Alayschka Winterdal & Travis Faro
Bisanieto(a)nan: Eva
Levi
Dylan
Rumannan:    †Barbara Chatterson-Campbell
Raphael Campbell
†Keith y Anamilena Campbell
Kearn Campbell
DeborahTrikomitis Campbell
Karina y Karel Maduro-Campbell & yiunan
Jennifer y Elvis Boyë-Campbell & yiunan
Swa y cuñanan:         Bernardo y Farina Croes-Croes
†Felecita Croes
Hermogenis (Mooi) y Ana Maria Croes
Yolanda y Mario Geerman-Croes
†Ildefonso (Fonso) y Chita Croes
Modesto (Junior) y Chita Croes-Thijsen
Asucena (Chena) y Angel Arrebola-Croes
†Valentino (Vale) y Lourdes Croes- Andrade
† Xiomara Croes
Sobrinanan Stima:    Letitia y Aby Harms-Campbell
Kathy y Jerome Mahadeo-Campbell
Amigonan y Amistad di kas:      Rubin y Maria Lopez
Gerard Pourier
Deepak (Alancar II)
Bisiñanan:      Fachi y Marlene Geerman
Maritza Arrindell
Gonzalo y Belkies Narvaez
Ex Nuera: Ifna Noguera
Demas famia, primo(a)nan, sobrino(a)nan y conocirnan
Demas famia: Campbell, Croes, Kock, Duijm, Maduro, Frikomitis, Kalou, Gadraj, Jagan, Noguera, Escobar, Rasmijn, Kelly, Chatterson, Trikomitis, Boyë, Geerman, Arrebola, Diaz, Peña, Winterdal, Rohomay y Abreu
Si en caso den nos tristeza nos por a lubida algún persona of famia, nos ta pidi nos mas sincero disculpa.
Acto di entiero ta tuma lugar Diabierna 02 Augustus 2019 pa 4or di atardi na Ad Patres Funeral Home y despues saliendo pa Santana Central na Sabana Basora. Nos defunto stima lo ta reposa for di 2or di atardi na Ad Patres.
Nos ta lamenta cu después di entiero nos no ta ricibi bishita di condolencia na cas
Staff y personal di Ad Patres funeral home ta extende
nos mas sincero condolencia na famia di e fayecido.
</doc>
<doc docid='diario_624' lang='pap' type='mono' source='http://www.diario.aw/2017/06/drh-ta-insisti-cu-ningun-momento-circulario-di-minister-a-indica-cu-bruela-no-ta-un-malesa-contagioso/' term='ebola'>
ORANJESTAD(AAN): Departamento di Recurso Humano, den e circulario cu a sali, den ningun momento ta indica cu bruela no ta un malesa contagioso. Ta bisa cu den cuandro di articulo 51, e no ta un malesa contagioso. Eynan e discusion a sali. Articulo 51 ta wordo aplica pa ambtenaarnan, den casonan hopi severo, segun Omaira Lares di Departamento di DRH di Gobierno.
Un ehempel di un Ebola of Colera. E antecedente di articulo 51 ta malesanan contagioso cu ta hopi mas severo, cu tin hopi mas consecuencia cu no solamente e incomodidad cu ta menciona pa bruela.
Pesey mes ora ta papia di articulo 51, na Aruba masha poco of a yega di ahust’e. Esey ta a base di e ley mes. Ora cu ta papia di bruela, e ambtenaar ta bay SvB, e ta haya su dianan AO. Na momento cu e tin un famia, e ora e ta bay cay den un otro articulo di LVVDA cu ta dun’e cinco te cu 15 dia tambe e por haya. Ta depende di con e situacion di e familiar ta.
Na DRH tin e regla cu ta bisa cinco dia, pero por ehempel ta routeer un of dos dia cu un otro familiar. Si ta den caso cu un familiar tin bruela, tambe por hay’e. Pero si ta un amistad cu tin bruela y ta bay pidi 15 dia, no ta bay hay’e. Esey ta e diferencia cu mester ta un familiar, e circulair di 1973 y despues 1989 ta bisa, cu bo mester tin papia di malesa serio cu ta teme pa bida y tambe cu e belang di dienst mester permiti pa haya e dia liber. Hasta den eseynan den e ahuste di e reglanan aki, DRH ta hopi mas flexibel cu por bisa cu bo mester wak pa e ta teme pa bida, cual den caso di bruela, e no ta asina.
Tambe e belang di dienst ta regl’e cu coleganan cu lo por haya e dianan liber. E discusion a bira algo hopi severo. El a bay hopi profundo, pero no a kita ningun derecho di un ambtenaar. No a descrimina ningun empleado publico, ni hende muhe, ni hende homber. A haci e reglanan aki un tiki mas cla.
Dicon e circulario:
Omaira Lares a splica cu no por bisa cu cos a bay for di man a base di e circulario. E aña aki a cuminsa cu un maneho mas dirigi riba ziekteverzuim di e empleadonan publico. Tin un proyecto piloto cu tin cuater pa cinco dienst cu ta den e proyecto aki, pa wak kico ta e motibonan cu un empleado no ta na pia di trabao. Por ta cu ta gewoon malo, den e caso si e mes tin bruela, of e por ta cu e ta meld ziek pa cuida su famia.
Esey ta hisa tur statistica di e organisacionnan tambe cu ta bisa den Gobierno tin mas cu 13% di AO pa aña, compara cu den Sector Publico cu ta 2.8%. E ora ta cuminsa maneha kico ta e cifranan tambe, pasobra eyfo e empleado publico, e trahado publico ta wordo stigmatisa, pero ta bisa cu ta bisa cu hopi biaha ta hopi malo. Hopi biaha e areglonan ta wordo interpreta na otro manera door di cada departamento.
Esaki poco poco ta haciendo e reglanan mas duidelijk pa cada empleado publico y tambe pa e director. Si tin un director of empleado publico cu no ta compronde ki stapnan e tin cu tuma pa yega na haya dianan liber pa e cuida su familiar, aunke cu e no ta regla asina ey den ley, cu e yama Zorgverlof, pero e ta wordo considera asina, pa por cuida e famia. Esaki ta haci un peticion na e director di e departamento. No ta asina cu tin’e y ta yama bisa cu no ta bin pasobra tin bruela of no ta bin traha pasobra e familiar tin bruela. Mester haci un peticion p’e.
E ora ta keda na e departamento tambe con e ta regl’e interno pa duna e dianan liber. Si nan tin pregunta riba esaki, claro cu nan por contact DRH, pero nan por contacta tambe DVG cu por duna mas informacion riba e tipo di verlofnan cu por haya, pa motibo di malesa di e ambtenaar of di e familiar.
Tin diferente caso, manera si un mama ta wordo opera na un pia, e ta cambia su rudia por ehempel, por haci uzo di vakantie. No por meld ziek pa wak pa e mama, pero por haci uzo di articulo 26, cu por duna cinco dia pa por yuda e mama na cas, pero ta un parti cu tambe tin cu tuma e dianan liber pa por atende cu e mama. Mester corda cu ta 15 dia maximo pa aña. No ta pasobra e yiu a bira malo, despues e mama a bira malo, e tata a bira malo, por haci uzo cada biaha di 15 dia. Esey poco poco ta clarifica den e departamentonan, pa asina por tin un interpretacion y toepassing den tur departamento na e mesun manera, sino na DVG nan ta interpret’e y nan ta haci uzo di e reglanan di tal manera, na DRH na un otro manera, na KIA ta un otro manera por ehempel y nan ta un solo empleado publico nan ta. No cu nan tin diferente departamento y cada un ta un organisacion of un werkgever riba nan mes.
</doc>
<doc docid='diario_625' lang='pap' type='mono' source='http://www.diario.aw/2017/06/ordenansa-di-malesanan-contagioso-ta-anticua-y-momento-a-yega-pa-wordo-cambia/' term='ebola'>
Jerry Staring:
ORANJESTAD(AAN): Waterpokken of bruela, ta un malesa contagioso, segun Jerry Staring kende ta director di Salubridad Publico. Dokternan tin cu meld e malesa na DVZ. Hopi biaha e no ta worde haci, pasobra e ta worde considera un malesa contagioso cu no tin hopi complicacion.
E ta trece hopi incomodidad pa e personanan cu ta haya bruela, pero e ta keda un malesa contagioso. Ta papiando di dos dia prome cu e blaasnan y te ora cu e blaasnan seca e ta contagioso.
Staring ta sigui splica cu e no ta hinca den e ley. E ta un Landsverordening Besmettelijke Ziekte, cu ta origina for di 1870. Durante añanan el a worde ahusta, pero ta bezig ta cambiando full e sistema di ley na Salubridad Publico y e Landsverordening Besmettlijke Ziekten ta bay worde cambia pa LV Infectieziekten.
Den e LV Infectieziekten no ta worde papia mas di malesanan na nan nomber, pero mas e gruponan. Esey ta bay ta mas duidelijk y no ta haya cu ora bin un malesa nobo cu no ta conoci ainda, e no por worde considera como un malesa contagioso. Den e caso por ehempel a worde confronta cu Ebola. Ebola mester a worde añadi den e ley, pasobra e no tabata hinca den e ley bieu.
Con ta midi e malesanan
Staring a sigui splica cu na momento cu un persona ta malo, e tin cu bay na su dokter di cas y e ta dicidi e regimen pa e persona por recupera mas pronto posibel. Hopi biaha ta haya peticion di personal cu tin yiu cu tin bruela. Tin varios dokter na Salubridad Publico pa pidi conseho pa cuanto dia ta recomendabel keda cas.
Basta aña ta hanteer cinco dia cu un mayor ta haya pa keda cas pa cuida su yiu. E ta keda un malesa contagioso, pero ta mas e incomodidad cu ta fastioso. E por tin su bijwerking, pero ta masha poco cu esey ta pasa. Salubridad ta hanteer cinco dia si no tin ningun otro indicacion.
</doc>
<doc docid='diario_626' lang='pap' type='mono' source='http://www.diario.aw/2017/03/evento-di-wine-tapas-di-kiwanis-club-young-professionals-ta-bay-tuma-lugar-na-azia-na-april/' term='ebola'>
ORANJESTAD   (AAN): Kiwanis Club of Young Professionals Aruba na April ta bay tene un evento importante pa caridad.
Den un entrevista cu DIARIO, director di PR di Kiwanis Club of Young Professionals Aruba Lativa Maduro a splica cu nan evento di caridad ta bay ta dia 6 di April.
E ta bay ta un asina yama ‘Wine and Tapas Event’ cu ta bay tuma lugar na Azia Restaurant & Lounge, pa yuda Kiwanis recauda fondo pa e diferente proyectonan cu nan tin y cu nan kier ehecuta e aña aki ainda.
Algun di e proyectonan ta entre otro participa na Aruba Doet y hasi actividadnan cu e muchanan di Centro Ortopedagogico.
E fondonan cu nan lo recauda, sigur ta yuda cu tur e proyectonan cu nan tin, segun Maduro.
El a sigui  bisa cu tickets nan ta casi caba, pues esnan cu kier participa mester busca nan ticket lihe.
Musica pa e evento cu ta bay ta di 7’or pa 10’or, ta bay ta den man di D.J R.J.
En total esnan cu participa ta bay haya tres diferente biña y 6 tipo di tapas.
E plannan di Kiwanis ta pa sigui yuda FAVI, yuda otro instancianan y drecha schoolnan cu mester di ayudo.
Miguel Angel Arrebola Ortiz Marketing Sales Manager di Gianni’s Group, cu ta encarga cu AZIA, a indica cu manera semper Gianni’s Group ta cla pa yuda Kiwanis cu su bon causanan y pesey nan a habri nan portanan pa e evento tuma lugar den e bunita Restaurant & Lounge.
El a sigui bisa cu cualkier evento pa recauda fondo pa yuda esnan den necesidad, ta un bon evento.
“Mi ta kere cu ta bunita si mas y mas hende den pueblo realiza con importante ta pa apoya e bon causanan pa yuda esnan den necesidad”, segun Ortiz.
- Advertisement -
</doc>
<doc docid='diario_627' lang='pap' type='mono' source='http://www.diario.aw/2016/06/parlamentarionan-a-urgi-gobierno-pa-firma-2-acuerdo-di-cooperacion-cu-aruba-riba-tereno-di-salud/' term='ebola'>
drs. Mervin Wyatt-Ras:
ORANJESTAD (AAN): E siman aki a tuma lugar reunionnan di IPKO na den Haag-Hulanda. Durante e reunionnan e tema di salubridad a ser trata.
E tema aki por cierto desde aña 2010 ta riba agenda di reunionnan Interparlamentario den Reino (IPKO, unda cu Mervin Wyatt-Ras e tempo ey como Parlamentario independiente a ser encarga pa lidera un sondeo cu a ser haci na e diferente paisnan pa inventarisa ki tipo si servicionan y cuido tin na e paisnan, ki ta dificultadnan y obstaculo, acuerdonan di cooperacionnan existente y posibel acuerdonan di cooperacion pa futuro.
Na final a dicidi cu lo organiza un conferencia di salud na Aruba y cu lo mester firma diferente acuerdonan of MOU. E Health Care Conference Aruba (HCCA) a tuma lugar na juni aña 2015 y a firma un acuerdo di cooperacion pa loke ta International Health Regulations entre 4 pais, Hulanda, Aruba, Corsou y St. Maarten.
A base di e areglo aki Aruba ta trahando ariba un ley di infectieziekten y un plan di implementacion y tin contacto mensual entre e paisnan den Reino cu Rijksinstituut voor Volksgezondheid en Milieu (RIVM) di Hulanda, cu ta e punto central of e focalpoint. Esaki ta haci posibel cu si tin un outbreak diripente di un malesa contagioso manera p.e. Ebola, ZIKA etc. e paisnan lo sostene otro y lo tin protocolnan kico pa haci.
Sin embargo pa loke ta trata cooperacion mas general pa e paisnan por sinta cu otro y discuti ariba diferente topico manera entre otro cooperacion pa loke ta trata diferente specialismonan medico y direccionnan di e diferente hospitalnan nobo cu ta ser construi, ainda no a ser firma. Tambe pa loke ta trata Inspeccion di Salud lo ta importante pa e paisnan por traha hunto y a pidi pa asina yega na firma e acuerdo di cooperacion al respecto.
Wyatt-Ras kende ta trekker di e grupo di trabao di Salubridad di IPKO a concipia un concepto di un carta pa tur pais por manda pa nan respectivo paisnan cual proposicion a ser aproba. Promer cu e siguiente IPKO na januari di otro aña lo evalua cu otro si e gobiernonan a firma. Di e forma aki parlamento ta haci follow-up ariba palabracionnan importante cu tin cu worde haci entre nos paisnan pa garantisa cuido di salud di mihor calidad y na un prijs pagabel. Wyatt-Ras ta spera cu durante deliberacionnan entre e paisnan por yega na otro tambe pa loke ta trata compra central di medicamento pa logra baha gastonan di nos cuido di salud.
- Advertisement -
</doc>
<doc docid='diario_628' lang='pap' type='mono' source='http://www.diario.aw/2016/05/resilience-pa-e-trahadornan-di-enfermeria-ta-nifica-cu-nan-mester-por-cana-cu-cambionan/' term='ebola'>
Director Ezzard Cillie:
ORANJESTAD (AAN) – Director di Hospital dr. Horacio Oduber, sr. Ezzard Cillie, a hiba e palabranan di apertura di e Siman di Enfermeria, diabierna cu a pasa.
Despues di a yama bon bini na tur presente, Cillie a expresa cu e tema: “Improving health System resilience” ta bisa hopi.
El a menciona cu e celebracion no ta di awor, y incluso e tema ta bin for di International Council of Nursing (ICN) di cual Hospital ta sigui localmente su stepnan.
El a comenta cu e tema ta cuminza cu e definicion di “nursing” cual e ta yama “e forza pa cambio: (the force for change).
Cu otro palabra, nan ta verwacht e grupo di profesionalnan cu ta mucho mas grandi cu esun medico, cu ta zorg pa e debido cambio por tuma lugar door di nan influencia.
“Kico resilience ta bisa? Resilience ta wordo verwacht di dje cu e por cana cu cambionan. Anto e cambionan ta bay hopi mas leu, y mi no ta papia aworaki djis di hospital pasobra tin hopi mas profesional enfermero cu ta pafo di hospital.
“ Tin un meta comun cu base solido cu nan ta spera di e profesionalnan enfermero. Awo, si nos ta papia di resilience (resistencia) algun cos cu ta laga bo pensa: e enfermero aki tin habilidad, e tin su competencianan adecua despues di a sigui su opleiding, cuater aña, cu e por trece cambio.
Cambio den e sentido di e pacient. Esey ta su sentido di existencia, cu e diferencia cu e ta wordo paga bon awendia, pero e razon su existencia ta wak pa e pacient”, sr. Cillie a expresa.
Ken ta pacient? Cillie ta puntra. Pacient ta tur esnan cu mester di e cuido sin haci discriminacion di su status social. E enfermero no mag discrimina den e sentido aki, director di HOH a reitera. E ta encera esnan di menos recurso. Ta eticamente responsable di parti di e enfermeronan pa tambe yuda esnan den necesidad.
“Awor, pa nos traduci esey den nos forza di trabao, e resilience ta keda bisa ‘bo mester por’ considerando e cambionan”.
Sr. Cillie a menciona como ehemplo e situacion di Ebola cu a surgi un par di aña pasa, unda cu e enfermeronan mester ta prepara pa sigui deal cu e tipo di problemanan aki, cu lo sigui aparece. Ebola ta un nomber, pero tin hopi otro na caminda, el a subraya.
“Apesar di e progreso economico di un pais, nan ta suppose di tene cuenta tambe cu e progreso y menos progreso y tambe cu e recursonan limita cu nos tin aki na Aruba. Tur ta cay bao e responsabilidad di e enfermero. Social Media no tabata hopi nice cu nos ultimamente, pero tog mi kier bisa algo di dje. Si bo scucha e medionan di comunicacion social, e ta sona cu nos no tin profesional aki na Aruba. Locual ta bon ta pafo di Aruba. Tipo di expresionnan cu ta wordo haci asina, e por ta cu dos hende tabata tin mal experiencia cerca nos, pa motibo di circumstancianan, pero ta henter hospital ta haya clap”, sr. Cillie a acentua.
“Nos mester ta duro, nos mester por enfrenta nan. Y manera mi a bisa awor ey, e profesion di enfermero ta bay mucho mas leu di kier yuda e persona na cama, pasobra bo ta topa un persona malo na caya, den parkinglog y wherever cu ta, y ta wordo spera di bo pa bo yude, anto esey ta e partinan cu bo no ta wordo paga p’e pero ta wordo verwacht pa bo hacie, esey ta e profesion!” Cillie a agrega.
El a tuma e oportunidad pa bisa tur enfermero y asistente y henter e personal cu ta yuda haci e trabao sin exclui e docternan pa sigui cu e bon trabao cu Hospital ta haci, pasobra nan trabao semper ta bon. El a enfatiza cu e comunidad Arubiano no tin choice y unico caminda cu nan por bin ta Hospital y Hospital ta den e obligacion di duna nan e mihor servicio cu ta na nan alcance, y financieramente responsable tambe! El a yama nan danki, y a pidi pa nan celebra henter e siman y participa den e eventonan y el a expresa cu tabata un honor pe atrobe pa papia den nomber di e grupo di Hospital.
- Advertisement -
- Advertisement -
</doc>
<doc docid='diario_629' lang='pap' type='mono' source='http://www.diario.aw/2015/10/invasion-di-venezolanonan-tambe-ta-un-peliger-pa-nos-salubridad-publico/' term='ebola'>
Parlamentario mr. Juan Ady Thijsen:
ORANJESTAD   (AAN): Segun Parlamentario mr. Juan Ady Thijsen actualmente Aruba ta sufriendo den e aspecto di criminalidad cu e binimento di Venezolanonan pero e presencia illegal di Venezolanonan ta un peliger tambe pa nos salubridad publico.
Ta conoci cu ora un trahador di afo kier bin traha na Aruba e tin cu pasa den un control medico prome cu e haya permiso di trabao. Esaki sigur no ta tumando lugar cu e tantisimo turistanan Venezolano cu ta kedando illegal na Aruba. Na Hulanda nos por a mira cu den e grupo di vluchtelingenan a bin haya hende cu e malesa Ebola.
Pa e motibo aki parlamentario mr. Juan Ady Thijsen ta haci un yamada na Ministro di Salubridad Publico pa e pone su mes urgentemente na altura di e situacion y tuma medidanan necesario den bienestar di e salud di nos pueblo.
Parlamentario mr. Juan Ady Thijsen a bisa di ta lamenta cu gobierno a sinti man cruza y no a haci nada pa proteha e pueblo te awor aki y cu esaki ta mustra un biaha mas e incapacidad y responsabilidad di e gobierno aki y pesey e gobierno aki mester bay cas mas pronto cu ta possible.
</doc>
<doc docid='diario_630' lang='pap' type='mono' source='http://www.diario.aw/2015/07/aruba-a-despedi-di-un-popular-supervisor-di-us-pre-clearance/' term='ebola'>
ORANJESTAD (AAN): Diahuebs anochi algun oficial di Customs & Border Protection (Pre Clearance Americano) a tene un celebracion di despedida pa supervisor Sr. Marcelino, kende despues di 2 aña di labor ta bay bek Merca pa traha na CBP na Tampa, Florida.
Director di Inmigracion Arubano, sr. Vingal a gradici Sr. Marcelino pa e cooperacion cu el a duna Inmigracion di Aruba den su dos aña di carera na Aruba, specialmente su asistencia dia 15 di mei 2015 pa loke ta trata e situacion cu dos pasahero ‘low risk Ebola’.
Mr. Marcelino, once again thank you very much and we hope you come back soon. You will be missed.
</doc>
<doc docid='diario_631' lang='pap' type='mono' source='http://www.diario.aw/2015/02/e-pakico-centro-medico-di-aeropuerto-no-por-tin-un-plan-di-control-pa-chikungunya/' term='ebola'>
ORANJESTAD (AAN) – Un pregunta cu ta core den pueblo, mirando cu varios persona cu ta bin di afo, specialmente for di Venezuela, ta desaroya e virus di Chikungunya na Aruba, ta si na Aeropuerto tin un plan di control, manera tabata e caso tempo cu a avisa riba e peligro di H1N1.
Pa e pregunta aki realmente ta hopi dificil pa tin un contesta pe, ya cu DIARIO a purba di haya informacion for di e fuente concerni cu ta e PR di Aeropuerto, pero nos no a logra ya cu e ta ocupa cu meeting.
En todo caso, tin indicacion cu Centro Medico di Aeropuerto no tin un plan pa detecta posible caso di Chikungunya, den pasaheronan cu ta drenta Aruba y cu no tin un peticion di Direccion di Departamento di Salud tampoco, pa DESPA y AAA traha algo asina conhuntamente, debi cu ta dificil pa ehecuta un plan asina.
DIARIO a scucha den conferencia di prensa di DESPA recientemente, cu si ta bay sosode den e caso di EBOLA, cu tur dos instancia ta bezig cu un plan preventivo,  unda si drenta un hende sospechoso cu por ta portador di Ebola na nos aeropuerto, por actua mesora.
Encuanto Chikungunya e ta diferente. E no ta un virus cu ta pega pa contacto di persona cu persona, pero mester tin un sangura transmisor den escena, cu ta pica esun cu tin e virus despues bay pica otronan y transmiti e malesa asina aki.
E problema mas bien tin di haber cu e periodo di incubacion. Tin hende cu ta bin Aruba cu e virus den incubacion y e ta desaroya e sintomanan akinan, of contrario, e ta haye na Aruba y abandona e isla cu e sintomanan, y pesey ta dificil pa na Aeropuerto ehecuta un plan, y tampoco Departamento di Salud Publico a anuncia cu na Aruba tin un epidemia di Chikungunya. Alomenos den conferencia di prensa esaki no a wordo bisa.
Manera ta conoci den e caso di Ebola ta otro. E virus aki si ta wordo transmiti di persona pa persona tanto via contacto directo como na cierto distancia caminda un hende malo ta nister, ta tosa, ta saca, etc.
Mescos tabata e caso di H1N1 cu hasta mishimento cu man por ta un fuente di transmision di e virus. No ta asina at all cu Chikungunya ni Dengue.
</doc>
<doc docid='diario_632' lang='pap' type='mono' source='http://www.diario.aw/2014/12/%e2%80%9cenberdad-tin-demasiado-lagrima-e-pasco-aki%e2%80%9d/' term='ebola'>
Papa Francisco:
ORANJESTAD (AAN) – Den su predicashi for di e balcon di e Basilica di San Pedro na e Vaticano, relaciona cu Pasco di Nacemento di nos Señor Jesus, Papa Francisco a enfoca, particularmente, riba e Pasco di tur esnan cu tin sufrimento.
Papa Francisco a menciona e personanan refugia, esnan den prison, tur esnan cu ta sufri pa motibo di guera na Medio Oriente, Africa, Ucrania, pa tur esnan na Africa cu ta sufriendo di Ebola, y tambe el a manifesta su angustia pa tur mucha cu ta victima di violencia door di atentadonan terorista, manera loke a sosode den un school militar na Pakistan, y tur hoben cu ta wordo bendi y forza pa bira soldat.
Miles y miles di persona tanto di Roma como turistanan di henter mundo, a scucha Papa Francisco den e Plaza San Pedro na momento cu el a ofrece e mensahe tradicional di Pasco asina yama “Urbi et Orbi” (na e ciudad y na mundo).
Papa Francisco a expresa cu enberdad tin demasiado lagrima, dolor y sufrimento na mundo, den e Pasco di Nacemento aki.
Papa Francisco a cuminza cu pa regala tur e presentenan un amable sonrisa y expresa palabranan di pabien pa motibo di celebra Pasco, pero despues su gesto y tono di stem a cambia pa uno di tristeza mientras e tabata pidi Dios pa tur esnan cu ta victima di conflicto y malesanan.
El a cuminza pa referi na e pueblonan di Iraq y Siria, cu ta padece for di demasiado aña caba e efectonan di un conflicto cu ta sigui perdura y hunto cu nan a ora pa e muchanan victima di violencia, cu ta obheto di trafico ilicito di persona of cu ta wordo forza pa bira soldat.
El a roga na Niño Jesus tambe pa tur mucha cu ta wordo asesina y maltrata prome cu nan mira e luz, cu ta wordo priva di e amor di nan mayornan, y ta wordo exclui door di un cultura cu no ta stima bida.
Tambe el a pidi Dios pa e muchanan cu ta biba desplaza, abusa y cu ta muri door di bombardeo cu ta sosode “dilanti nos wowo y nos silencio complice”.
E Sumo Pontifice a papia di “un silencio impotente cu ta grita dilanti e espada di e Herodesnan actual”.
El a pidi Jesus pa duna consuelo na e famianan di e muchanan cu a muri na Pakistan siman pasa y pa tur esnan cu ta sufri pa motibo di malesa y particularmente e victimanan di Ebola, vooral na Liberia, Sierra Leona y Guinea.
Papa Francisco a expresa palabranan di gratitud tambe pa tur esnan cu ta haciendo esfuerzonan cu valentia pa yuda esnan enfermo y nan famianan, y a renova su yamada pa garantiza e atencion y tratamento necesario.
E Sumo Pontifice a conclui su mensahe  bisando Dios pa e haci su mes presente den tur curazon cu ta sufri pa motibo di guera, persecusion y esclavitud.
“ Pa Pasco di Nacemento trece speranza pa nan y tantisimo desplaza, profugo, refugia, mucha, adulto, anciano di tur e regionnan aki y di henter mundo”, Papa Francisco a expresa.
</doc>
<doc docid='diario_633' lang='pap' type='mono' source='http://www.diario.aw/2014/11/pasahero-cu-tabata-na-africa-baha-for-di-avion-southwest-na-orlando-biniendo-aruba/' term='ebola'>
ORANJESTAD  (AAN): Un pasahero cu tabata recien di bishita na e area afecta pa Ebola na West Africa, via di diferente ruta a yega Merca bek y den fin di siman e tabata na Orlando International Airport, cla pa bula pa Aruba.  Na ultimo momento el a worde baha for di e vuelo di Southwest pa Aruba.
E pasahero aki dos siman pasa e bolbe for di Africa unda e problema mas afecta cu Ebola ta. Dimes lo mester tuma 21 dia prome cu e haya ok pa sali pa un siguiente destinacion. Mester garantiza durante e 21 dianan cu nada a pasa e pasahero.
Si no tin efecto di Ebola durante e 21 dianan nifica cu e ta bon. Den e caso aki den apenas dos siman e pasahero a dicidi di subi avion na Houston y sali pa Aruba. For di Houston caba kier a prohibi e pasahero pa subi avion pero eynan el a haci masha problema te cu el a logra tog pa subi avion. Su destinacion final tabata Aruba pero via Orlando.
Ora cu el a yega Orlando e mester a subi avion di Southwest pa bin Aruba. Aki un biaha mas a cuminsa trata na convence of mustra e pasahero Mericano aki cu e no por bin Aruba. Lo no permiti su entrada aki y ta pesey tabata mihor e no subi avion mes. Esey a sosode tambe pero no a bay facil. Den e caso aki ta hasta por bisa cu el a worde baha for di e avion. Gobierno di Aruba y demas departamentonan a worde mobiliza mesora pa e situacion aki. Consul tambe a worde activa y finalmente e decision final a cay cu e persona no por sali den e avion pa Aruba. Sigur un situacion fastioso cu a worde atendi riba nivel halto. Aruba por ta trankil pasobra e pasahero aki no a drenta nos isla. No por bisa cu e tin e virus di Ebola tampoco pero kier a evita cualkier situacion mirando cu e tempo di prueba pa ta 100% sigur di no tin Ebola no a pasa ainda. Apenas e tin 14 dia cu el a bolbe y e tempo total pa ta clear ta di 21 dia.
Mientras tanto, Florida ta vigilando 10 pacient e dianan aki, tumando nan temperatura cada dia, pa check si nan lo por tin sintoma di Ebola.  Oficialmente NO tin ningun pacient cu Ebola na Florida.
</doc>
<doc docid='diario_634' lang='pap' type='mono' source='http://www.diario.aw/2014/11/profesional-medico-local-ta-bay-west-africa-pa-traha-cu-mediconan-sin-frontera/' term='ebola'>
ORANJESTAD(AAN): Maribelle Tromp di departamento di epidiomologia a splica den un entrevista e siman aki cu ta un echo cu ainda e enfermedad contagioso Ebola no ta bao control ainda na e tres paisnan mas afecta y e situacion ta sigui alarmante na Liberia, Nigeria y Sierra Leone.
E cantidad di casonan ta sigui aumenta pa siman cu mas of menos 5000 pashent y pues den e paisnan aki tin mas of menos 13 mil caso notifica, cu mas di 5000 morto registra caba. E mortalidad ta keda halto. Mundialmente tur pais cu ta miembro di World Health Organization ta preparando pa si tin un casualidad of caso cu ta presenta na un otro pais. Tur pais ta riba alerta pasobra e situacion no ta controla ainda, Maribelle Tromp a subraya.
El a bisa cu na Aruba, aunke a haci pedido di e “pak” pa proteccion personal cerca PAHO, esakinan no a yega ainda. E ekipo di proteccion personal aki ta bin cu instruccionnan specifico con pa bisti y kita nan. Mirando e añanan di experiencia cu Brandweer tin cu diferente ekiponan similar, nan experiencia cu con pa decontamina “paknan” special y cu nan por duna training, a pone nan encarga cu e training di e personanan cu ta bay ta den contacto directo cu un pashent cu Ebola. Den transcurso di e dianan nos dilanti e team di mediconan profesional lo ricibi training for di Brandweer con pa bisti y kita e paknan. Ambulans lo ta encarga cu transportacion di e pashent y e personal di hospital lo ta encarga cu su cuido. Ta purbando di tene e cantidad di persona cu lo bin den contacto cu un pashent hopi limita. Tin profesionalnan medico cu ta miembro di Artsen Zonder Grenzen, cual ta e organizacion cu ta trahando den e area afecta pa Ebola. E persona aki ta traha pa IMSAN, cu servicio di Ambulans y el a manda un peticion oficial pa departamento di salud publico pa permiso pa bay traha na West Africa.
Salubridad Publico a dun’e OK pa e bay. E persona aki lo por bolbe Aruba pa traha sin ningun problema, pasobra Artsen Zonder Grenzen ta percura pa tur persona cu traha cu nan den e areanan afecta bay bao observacion pa 21 dia ora nan periodo caba pa asina ta sigur cu nan no ta bolbe nan pais cu e virus. E persona aki lo ricibi un siman di training di parti di Mediconan Sin Frontera prome cu a bay West Africa.
</doc>
<doc docid='diario_635' lang='pap' type='mono' source='http://www.diario.aw/2014/10/gobierno-di-belize-a-nenga-pasahero-y-tripulacion-di-baha-na-tera/' term='ebola'>
Barco crucero den Caribe  creando incomodidad
ORANJESTAD(AAN)– For di ayera mainta e informe a cuminsa circula cu lo tin un crucero grandi den e area di Caribe, cu tin un persona abordo, kende a ser pone den cuarentena pa motibo cu e lo tabata den contacto c’un persona cu tabatin ebola.
Mas despues a drenta informe cu ta trata aki di un turista Mericano  di Dallas, Texas kende tabata biahando abordo di crucero Carnival Magic den lama di Centro America pero despues a confirma cu esaki ta staciona dilanti costa di e isla di Belize.
NBC despues a sigui cubri e incidente aki y a informa cu e homber a informa capitan di e crucero cu e kier wordo poni den cuarentena  pa motibo cu e tabata den contacto cu pochinan di urina cual a wordo uza pa un pashent cu tin ebola.
Mesora capitan di e crucero a bay over na tuma medidanan oficial cu tin pa e tipo di casonan aki, y despues di un rato a pasa un aviso general pa tur pasahero di e crucero, haciendo un peticion pa tur otro persona cu tabata  den contacto cu e nurse aki di profesion, pa tuma contacto cu dokternan riba e barco. E prome test a wordo haci riba persona aki y e noticia un rato despues a wordo confirma pa un oficial di Ministerio di Asuntonan Exterior di Merca.
Ta trata di e crucero Carnival Magic di Carnival Cruises cu na a ancra dilanti costa di Belize na Centro America caminda gobierno di e isla a ordena mesora guardacosta supervisa e barco continuamente pa no permiti ningjn di e 4633 persona na bordo, baha bin tera.
Mas despues e canal di noticia Mericano, NBC a informa cu Gobierno di e isla cu ta miembro di Mancomunidad Britanico,  a dicidi di cera su portanan pa e barco por drenta y mara den haf di e isla cu su pasaheronan. Esaki ta pone cu e crucero lo no ricibi servicionan normal cu e lo ricibi for di e isla y segun informe tabata un decision cu sin duda no a cay na agrado di e compania cu ta maneha e crucero aki. E ultimo informe cu NBC a defundi ta mustra cu a tuma medida pa laga un avion ambulance busca e persona y transporta esaki pa Merca pero con lo baha e nurse aki for di e crucero, no tabata conoci. Na mes momento a mustra cu e pasahero aki tabata den contacto cu baki di urina cu a wordo uza pa  e homber Mericano, Thomas Eric Duncan, kende siman pasa a fayece dor di e virus di ebola y kende tabata e prome caso di ebola na Merca.
E caso a lanta un serie di comentario caminda ta spera riba ki medida companianan di crucero lo bay aplica pa evita un situacion igual den dianan dilanti, mirando con serio e situacion  por bira riba un crucero cu miles di hende a bordo. E compania mes no a duna declaracion algun riba e caso pero ta sigui proceduranan internacional cu tin pa e tipo di caso asina y na prome instante a duna indicacion cu nan ta spera cu den e oranan siguiente na e caso, lo trata di haci un control extenso pa pone tur hende comodo riba e crucero y evita cu  pasaheronan cu a bin pa pasa un vacacion trankilamente, lo sigui preocupa pa e situacion cu a surgi.
Hecho ta cu ainda no a confirma si e pasahero realmente ta afecta of tin e virus di ebola pero el a dicidi di informa oficialnan di e crucero riba loke tur el a haci como nurse na e centro di tratamento di e homber Duncan.
</doc>
<doc docid='diario_636' lang='pap' type='mono' source='http://www.diario.aw/2014/10/despa-ta-tene-cuenta-tambe-cu-trafico-di-venezolanonan-cu-ta-biniendo-aruba/' term='ebola'>
Riba prevencion di Ebola pa Aruba:
ORANJESTAD (AAN) – Aruba ta haya hopi trafico di bishitantenan Venezolano e ultimo lunanan caba.
Durante e conferencia di prensa convoca pa Seccion di Epidemiologia na DESPA, sra. Maribel Tromp Hefe di e seccion, a wordo puntra tocante medidanan cu ta wordo tuma na Aruba, mirando cu por tin caso di Ebola na Venezuela, aunque autoridadnan concerni aya ta nenga esey.
Drs. Maribel Tromp a menciona cu berdad Aruba ta haya hopi trafico di hende for di e pais bisiña, y e aerolineanan concerni tin nan protocol caba. IATA cu por reconoce caba e malesanan viral a bisa cu nan ta “in place” y si enberdad tin caso, Aruba por monitor esaki.
E docternan di cas akinan ya ta na alerta, y aworaki e informacion di mas importante ta bira malo, mester puntre mesora for di unda el a bin. Sea cu e ta un stranhero of un local cu a biaha pa otro pais.
En berdad, e dama a subraya, nos Departamento di Salubridad mester considera Venezuela den esaki, y nan ta activo cu esaki den mente.
DESPA ta den contacto cu Caracas, nan ta manda y ricibi e-mail y nada oficial ta saliendo afo. Pesey e departamento ta duna siguimento na e media di Venezuela y corantnan local, di manera cu cualkier informacion nan ta yama na Venezuela pa verifica y pa ta alerta.
Na Venezuela aworaki tin problema grandi cu Chikungunya, por ehemplo, pero tambe tine na Curacao y nos na Aruba mester ta alerta.
Tambe PAHO y FARPHA ta wak e situacion internacional, y keda vigila e desaroyonan den henter Caribe, no solamente pa loke ta Ebola, pero tambe e otro diferente virus cu tin y Influenza cu ta ocasiona mas morto den un aña cu Ebola mes.
</doc>
<doc docid='diario_637' lang='pap' type='mono' source='http://www.diario.aw/2020/03/minister-di-husticia-ta-introduci-un-periodo-di-gracia-pa-turistanan-cu-ta-pega-na-aruba/' term='ebola'>
ORANJESTAD (AAN): Door di e situacion mundial di Corona-virus caminda cu fronteranan a wordo cera y/of vuelonan cancela, tin varios bishitante di nos isla cu a keda pega aki na Aruba pa motibonan fuera di nan alcance.
Tecnicamente nan periodo di estadia recientemente a caduca of ta bay caduca den e proximo dianan. Entretanto tin un ‘Shelter in place’ na vigor.
Den lus di e circumstancianan menciona Minister di Husticia, den consulta cu IASA/Migracion Aruba, a introduci un maneho temporal pa cu e turistanan aki, a base di cual lo introduci un periodo di gracia te cu 17 di april 2020. Si e situacion general cambia prome cu e fecha ey e maneho lo por wordo adapta.
English
The Minister of Justice introduces a grace period for tourists stranded in Aruba
The Coronavirus pandemic, now felt on a global level, has led to the closure of borders and/ or flights being cancelled and as a result thereof are several visitors stranded in Aruba. Technically, their allowed stay period on the island has either recently expired or is about to expire in the near future. In light of the aforementioned circumstances, the Minister of Justice, Security and Integration has introduced a temporary grace period policy allowing those stranded visitors on the island to remain up until April 17, 2020. The policy can be adapted accordingly if the general circumstances change.
Nederlands
Als gevolg van de situatie door de Coronavirus-pandemie waarbij wereldwijd landsgrenzen zijn gesloten en/of vluchten zijn geannuleerd, zijn diverse reizigers op Aruba buiten hun eigen toedoen op Aruba gestrand. Technisch bezien is hun legaal verblijf op Aruba (recent) verlopen of gaat binnenkort verlopen. Intussen is ingaande zondag 29 maart 2020 een ‘Shelter in Place’ van kracht geworden.
In het licht van de genoemde omstandigheden heeft de Minister van Justitie, Veiligheid en Integratie van Aruba een tijdelijk beleid ten behoeve van de genoemde reizigers geïntroduceerd, omvattende een overgangsperiode tot en met 17 april 2020. Indien de algemene omstandigheden daartoe aanleiding geven kan het beleid desnoods worden aangepast.
Español
El Ministro de Justicia introduce un período de gracia para turistas varados en Aruba
Hay varios visitantes varados en Aruba por la situación global generada por la pandemia de Coronavirus que llevó a cierres de fronteras y/o cancelaciones de vuelos. Técnicamente, el período de estadía de varios turistas ha expirado o está por expirar.
A la luz de las circunstancias mencionadas, el Ministro de Justicia, Seguridad e Integración ha introducido un período de gracia temporal hasta el 17 de abril del 2020, que será aplicable para este grupo de visitantes. El manejo se adaptará consecuentemente si las circunstancias generales cambian.
</doc>
<doc docid='diario_638' lang='pap' type='mono' source='http://www.diario.aw/2020/03/minister-romero-ta-otorga-permiso-temporal-na-tur-agricultor-criador-di-bestia-di-consumo-piscador-y-aplicultor-registra-na-santa-rosa/' term='ebola'>
ORANJESTAD (AAN):  Actualmente nos isla y comunidad ta pasando door di un situacion sumamente delicado. Como parti di e strategia pa asegura e buena marcha di r Sector Primario, Ministerio di Sector Primario conhuntamente cu DLVV Santa Rosa, a activa un maneho di contingencia y den un forma structura y safe, pa asegura cu e sector lo por sigi draai normal bou di cierto reglamentonan stipula door di e Ministerio di Sector Primario.
Esaki lo ta pa logra mobiliza Aruba su productornan, pa nan por continua cu nan trabaonan diario di produccion di cuminda y den un forma sigur, cual ta di importancia pa nos seguridad di cuminda y pa garantiza entrada pa e grupo di productornan aki.
E maneho lo encera cu tur Cunukero, Criador di bestia cual ta cay bou di e grupo di criansa pa consumo, Piscadornan y Apicultornan, lo mester registra na Santa Rosa den e sector cu ta aplicabel pa nan y na su turno, nan lo ricibi un carta oficial for di Santa Rosa, pa nan y nan trahador (nan), cual lo sirbi como un permiso temporario, durante e maneho conoci como “Shelter in Place”.
E permiso temporario aki, lo duna tur esnan menciona ariba, e aprobacion pa por ta pafo di nan cas durante e horario di 6 AM pa 6 PM, pa nan por eherce nan responsabilidadnan Dario y sspecialmente pa e cuido & alimentacion di nan bestianan, cual tambe ta un grupo vulnerable.
E proceso pa bin na remarke pa e permiso temporario ta lo siguiente:
Mester registra na Santa Rosa su oficina na Piedra Plat. Pa por registra, mester trece:
Copia di ID valido di tur Cunukero, Criador, Piscador y Apicultor y alavez di nan trahadornan (Rijbewijs of passport) (Aplicabel pa tur 4 Sector)
Copia di e documento di tereno huurgrond of eigendoms grond ariba nomber di e persona cu ta registra. (Cunukero y Criador)
Copia di Registro di KVK (Si ta un negoshi registra na KVK) (Aplicabel pa tur 4 sector)
Copia di Registro di boto di Directie Scheepvaart y number di boto (No mag di ta mas cu 1 aña caduca). (Piscador)
Copia di Vaarbewijs (Pa esnan cu tin esaki) (Piscador)
Di otro banda, mester tene na cuenta e parti di salubridad na momento di ta den areanan publico of atendiendo cu cliente y e parti di e toke de queda cu si ta aplicabel pa tur persona na Aruba, incluyendo e grupo aki.
Como parti di e maneho pa asegura cu tur Productor, Piscador y Apicultor, ta mantene tambe na e reglanan di salubridad, tur persona mester atene nan mes na e siguiente puntonan aki:
Lo duna permiso na e maximo di 3 persona pa cada Cunucu di Agricultura of Criansa di Bestia.
Lo duna permiso na e maximo di 2 persona pa cada boto di Piscador
Lo duna permiso na e maximo di 2 persona, cual ta e Apicultor y su asistente
Purba mantene traha den un grupo limita, no mas cu 3 persona y corda rotate e trabaonan.
Purba bay pisca cu miembro di famia.
Evita aglomeracion di hende, na momento cu boso bay cumpra cuminda di bestia, busca cuminda of yega na pier di regreso.
NO bay Cunucu of bay Pisca si bo ta sinti malo, laga bo asistente tuma over.
No sali ariba caya si bo mester ta den quarantine/isola
Corda mantene distancia di por lo menos 1.5 meter for di e otro persona cu bo ta trahando cu ne.
Corda avisa boso famia, unda boso ta bay y vooral unda boso lo bay pisca, ken bo a bay cu ne y ora di regreso.
Corda cu e permiso temporal aki ta valido solamente entre 6 AM pa 6 PM y pa ehecuta e ofishi pa cual bo a ricibi e permiso valido pe. Despues di e horario stipula, lo no por hasi uso di e carta aki mas, si wordo para door di Cuerpo Policial. Esaki ta conta tambe pa e Piscadornan, na momento cu boso wordo para door di Kustwacht ariba lama despues di e hora stipula.
Corda laba boso man constantemente y mantene boso Cunucu y boso articulonan di pesca limpi na tur momento.
Corda sea cauteloso y usa handschoen, na momento di trata cu productonan fresco cu lo wordo bendi cu cliente.
Puntonan importante pa tene cuenta ne, pa locual ta e otorgamento di permiso. Esaki lo inicia Dialuna awor dia 30 di Maart for di 8 AM pa 12 PM y esaki lo ta valido tambe pa Diamars y Diaranzon. Tene cuenta cu lo tin reglanan na momento cu ta warda e permiso temporario y si mester registra ainda prome cu ricibi e carta.
Ta atende di acuerdo cu e secuencia di e yegada y  ta pidi tur hende tene pasenshi.
Na momento cu bo yega, puntra e security guard despues di cua cliente ta bo turno pa e registro bay structura.
Trece copia di tur bo documentonan menciona ariba, pa acelera e proceso y evita cu mester saca copia.
Ta pidi tur esnan na cabes di e Centronan di Pesca, companianan, doño nan di Cunucu di Agricultura of Criansa y Apicultornan, pa boso colecta, e documentonan necesario di cada Piscador trahador y trece copia di esakinan na Santa Rosa. Asina nos ta evita grupo grandi di hende na Santa Rosa.
Tambe ta pidi pa solamente un persona bin Santa Rosa y corda sinta warda den bo auto te ora bo turno yega pa wordo atendi.
Gerencia di Santa Rosa kier pidi compression y pasenshi di tur, ya cu e Departamento tambe ta trahando cu un grupo limita pa por continua cu e servicio di venta di lo principal na e clientenan y alavez atende cu e registro aki.
E lugar di otorgacion di e permiso, lo keda na e entrada banda pazuid di e edificio di Santa Rosa y NO via e lobby principal. Esaki ta pa no interfere cu e servicio di cahero pa e pago di awa y compra di hooi y simiya.
Por manda copia di tur e documentonan necesario pa registra na Santa Rosa y informacion di e Productor of Piscador, na [email protected] pa nos por traha e permiso di adelanta.
Santa Rosa kier tuma e oportunidad aki tambe, pa gradici tur e productornan local y Piscador di curason, pa nan interes y determinacion den sigi eherce nan responsabilidadnan diario na bienestar di nos Sector Primario, apesar di e situacion delicado cu nos isla ta surpasando.
Boso esfuerso y dedicacion a demostra cu como isla, nos no ta give up facil y lo sigi traha hunto pa asegura cuminda fresco y saludabel pa nos comunidad di Aruba.
</doc>
<doc docid='diario_639' lang='pap' type='mono' source='http://www.diario.aw/2020/03/distanciamento-social-fisico-ta-birando-acercamento-social-digital/' term='ebola'>
ORANJESTAD(AAN): For di basta tempo caba desde cu tecnologia a avanza masha hopi mes, e critica grandi riba esaki ta cu hendenan y muchanan sigur, ta pasa demasiado tempo riba nan aparatonan digital cu ta inclui celular, laptop y tablet.
Unda cu antes muchanan tabata hunga bala riba caya y cura di scol of tabata cana den mondi cu stichi, awor mayoria constantemente ta riba nan aparato digital.
Sinembargo, awor cu mundo henter a wordo confronta cu e Coronavirus y ta wordo conseha pa hende participa na Distanciamento Social (Social Distancing), ta net e aparatonan digital aki ta mustrando di ta hopi util.
No solamente e aparatonan aki por yuda cu mas hende por traha for di cas, sino tambe e aparatonan aki ta yuda hende sinti nan mes menos nan so den e temponan aki cu fisicamente nan ta wordo conseha pa tene un distancia for di otro.
Mirando cu e chens pa wordo contagia cu e virus ta mas grandi si bo tin contacto fisico of ta den cercania cu varios hende, e mihor manera pa proteha bo mes ta pa keda leu di hende.
Esaki ta pone si cu hendenan cu ta custumbra di ta den presencia di varios amigo of famia, por cuminza sinti nan mes un tiki nan so.
Tin hende ta sinti laf si nan no por bay come of bebe algo cu un amigo of bay hunga domino.
Awor ta mihor pa evita e cosnan aki, pero usando bo celular bo por keda den basta bon contacto cu bo hendenan.
Bo ta wak awor con activo hendenan ta riba social media incluyendo sigur Facebook y asina ta sinti cu nan tin algo di haci y nan ta sinti contacto cu hende.
E no ta un contacto fisico, pero e ta un contacto social digital.
Pesey por bisa cu Distanciamento Social Fisico ta contribui na un Acercamento Social Digital, cu den e temponan aki por ta un arma util pa combati di aburimento y soledad.
</doc>
<doc docid='diario_640' lang='pap' type='mono' source='http://www.diario.aw/2020/03/bestaansminimum-pa-februari-a-subi-cu-276-florin-na-aruba/' term='ebola'>
ORANJESTAD (AAN): E CPI pa luna di Februari 2020 ta 101.73, loke ta representa un subida di 0.2% compara cu e indice di Januari 2020 (101.56).
E cambio di e CPI pa e ultimo diesdos (12) lunanan (Februari 2019 te cu Februari 2020) ta 5.2%, un subida di 2.2 ppt compara cu e periodo corespondiente di aña pasa (3.0%).
E promedio anual di e tasa di inflacion pa e periodo di Februari 2019 te cu Februari 2020 ta 4.6%, un subida di 0.7 ppt compara cu e 3.9% registra den e periodo di Februari 2018 te cu Februari 2019.
Durante e luna aki, shete (7) di e diesdos (12) sectornan a registra subida di prijs. E subidanan cu tawata tin e mayor efecto riba e CPI a wordo registra pa e sectornan di “Recreacion y cultura” (3.7%) y “Cuminda y bebida no-alcoholico” (0.6%), causando un efecto di 0.35 y 0.11 ppt, respectivamente. E subidanan den e restante sectornan a contribui cu un efecto di 0.11 ppt riba e CPI di Februari 2020.
E subidanan aki a wordo contraresta parcialmente door di principalmente caida den e indicenan di e sectornan di “Mobilario” (-2.8%) y “Paña y sapato” (-6.0%), cu a contribui cu un efecto di -0.20 y -0.13 riba e CPI di Februari 2020. E caidanan den e sectornan restante a contribui cu un efecto di -0.06 ppt riba e CPI di Februari 2020.
E subida den e sector di “Recreacion y cultura” a wordo causa principalmente door di un subida di 17.7% den e categoria “Vacacion”, causando un efecto di 0.46 ppt. E subida den e sector di “Cuminda y bebida no-alcoholico” a wordo causa principalmente door di un subida den e categoria “Cuminda” (0.6%), causando un efecto di 0.10 ppt.
E caida den e sector di “Mobilario” a wordo causa principalmente door di un caida den e categoria “Aparato pa uso domestico” (-13.8%), causando un efecto di -0.24 ppt. E caida den e sector di “Paña y sapato” a wordo causa principalmente door di un caida di 6.8% den e categoria “Paña”, causando un efecto di -0.12 ppt.
Canasta di consumo
E canasta di consumo di e CPI ta consisti di 408 bienes y servicionan. Compara cu Januari 2020, 40.2% di e bienes y servicionan aki a conoce un aumento di prijs causando un efecto di 1.15 ppt, mientras cu 33.8% ta mustra un caida di prijs, cu a contribui cu un efecto di -0.97 ppt y pa e restante 26.0% no tawata tin cambio den prijs. Prijsnan di bienes a baha cu 0.5% y a causa un efecto di -0.27 ppt. Prijsnan di servicionan a conoce un subida di 1.1% y a causa un efecto di 0.45 ppt.
Core inflation
E CPIC (core inflation) – CPI excluyendo e efecto di energia y cuminda – a registra na Februari 2020 un subida di 4.1%. E indice di energia – cu ta consisti di e productonan: electricidad, awa, gasolin y diesel a registra un caida di -0.7%. E indice di cuminda a registra un subida di 13.3%.
Bestaansminimum
E bestaansminimum pa un hogar consistiendo di dos (2) adulto y dos (2) mucha (edad 0-14 aña) na Februari 2020 ta Afl. 5,030, un subida di Afl. 276 compara cu Februari 2019 (Afl. 4.754). E bestaansminimum pa un hogar di un (1) adulto ta Afl. 2,395, un subida di Afl. 131 compara cu Februari 2019 (Afl. 2.264).
</doc>